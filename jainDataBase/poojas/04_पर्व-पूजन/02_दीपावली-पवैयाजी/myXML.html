<book>
  <page>
    <name>01</name>
    <main>﻿क्षमावाणी का पर्व सुपावन देता जीवों को संदेश 
उत्तम क्षमाधर्म को धारो जो अतिभव्य जीव का वेश ॥
मोह नींद से जागो चेतन अब त्यागो मिथ्याभिनिवेश 
द्रव्यदृष्टि बन निजस्वभाव से चलो शीघ्र सिद्धों के देश ॥
क्षमा, मार्दव, आर्जव, संयम, शौच, सत्य को अपनाओ 
त्याग, तपस्या, आकिंचन, व्रत ब्रह्मचर्यय हो जाओ ॥
एक धर्म का सार यही है समतामय ही बन जाओ 
सब जीवों पर क्षमाभाव रख स्वयं क्षमामय हो जाओ ॥
क्षमा धर्म की महिमा अनुपम क्षमा धर्म ही जग में सार 
तीन लोक में गूँज रही है क्षमावाणी की जय-जयकार ॥
ज्ञाता-द्रष्टा हो समग्र को देखो उत्तम निर्मल भेष 
रागों से विरक्त हो जाओ रहे न दुख का किंचित् लेश ॥
ॐ ह्रीं श्री उत्तमक्षमा धर्म ! अत्र अवतर अवतर संवौषट् आह्वाननं
ॐ ह्रीं श्री उत्तमक्षमा धर्म ! अत्र तिष्ठ तिष्ठ ठ: ठः स्थापनं
ॐ ह्रीं श्री उत्तमक्षमा धर्म ! अत्र मम सन्निहितो भव भव वषट् सन्निधि करणं

जीवादिक नव तत्त्वों का श्रद्धान यही सम्यक्त्व प्रथम 
इनका ज्ञान ज्ञान है, रागादिक का त्याग चरित्र परम ॥
`संते पुव्वणिबद्धं जाणदि'१ वह अबंध का ज्ञाता है 
सम्यग्दृष्टि जीव आस्रव बंधरहित हो जाता है ॥
उत्तम क्षमा धर्म उर धारूँ जन्म-मरण क्षय कर मानूँ 
परद्रव्यों से दृष्टि हटाऊँ निज स्वभाव को पहचानूँ ॥१॥
ॐ ह्रीं श्री उत्तमक्षमाधर्मांगाय जन्मजरामृत्युविनाशनाय जलं निर्वपामीति स्वाहा 

सप्त भयों से रहित निशंकित निजस्वभाव में सम्यग्दृष्टि 
मिथ्यात्वादिक भावों में जो रहता वह है मिथ्यादृष्टि ॥
तीन मूढ़ता छह अनायतन तीन शल्य का नाम नहीं 
आठ दोष समकित के अरु आठों मद का कुछ काम नहीं ॥
उत्तम क्षमा धर्म उर धारूँ जन्म मरण क्षय कर मानूँ 
परद्रव्यों से दृष्टि हटाऊँ निज स्वरूप को पहचानूँ ॥उत्तम.॥
ॐ ह्रीं श्री उत्तमक्षमाधर्मांगाय संसारतापविनाशनाय चन्दनं निर्वपामीति स्वाहा 

अशुभ कर्म जाना कुशील शुभ को सुशील मानता रे 
जो संसार बंध का कारण वह कुशील जानता न रे ॥
कर्म फलों के प्रति जिनकी आकांक्षा उर में रही नहीं 
वह निकांक्षित सम्यग्दृष्टी भव की वांछा रही नहीं ॥उत्तम.॥
ॐ ह्रीं श्री उत्तमक्षमाधर्मांगाय अक्षयपदप्राप्तये अक्षतान् निर्वपामीति स्वाहा 

राग शुभाशुभ दोनों ही संसार भ्रण का कारण है 
शुद्धभाव ही एकमात्र परमार्थ भवोदधि तारण है ॥
वस्तु स्वभाव धर्म के प्रति जो लेश जुगुप्सा करे नहीं 
निर्विचिकित्सक जीव वही है निश्चय सम्यग्दृष्टि वही ॥उत्तम.॥
ॐ ह्रीं श्री उत्तमक्षमाधर्मांगाय कामबाणविध्वंसनाय पुष्पं निर्वपामीति स्वाहा 

शुद्ध आत्मा जो ध्याता वह पूर्ण शुद्धता पाता है 
जो अशुद्ध को ध्याता है वह ही अशुद्धता पाता है ॥
पर भावों में जो न मूढ़ है दृष्टि यथार्थ सदा जिसकी 
वह अमूढ़दृष्टि का धारी सम्यग्दृष्टि सदा उसकी ॥उत्तम.॥
ॐ ह्रीं श्री उत्तमक्षमाधर्मांगाय क्षुधारोगविनाशनाय नैवेद्यं निर्वपामीति स्वाहा 

राग-द्वेष मोहादिक आस्रव ज्ञानी को होते न कभी 
ज्ञाता-द्रष्टा को ही होते उत्तम संवर भाव सभी ॥
शुद्धातम की भक्ति सहित जो पर भावों से नहीं जुड़ा 
उपगूहन का अधिकारी है सम्यग्दृष्टि महान बड़ा ॥उत्तम.॥
ॐ ह्रीं श्री उत्तमक्षमाधर्मांगाय मोहान्धकारविनाशनाय दीपं निर्वपामीति स्वाहा 

कर्म बन्ध के चारों कारण मिथ्या अविरति योग कषाय 
चेतयिता इनका छेदन कर, करता है निर्वाण उपाय ॥
जो उन्मार्ग छोड़कर निज को निज में सुस्थापित करता 
स्थितिकरण युक्त होता वह सम्यग्दृष्टी स्वहित करता ॥उत्तम.॥
ॐ ह्रीं श्री उत्तमक्षमाधर्मांगाय अष्टकर्मविध्वंसनाय धूपं निर्वपामीति स्वाहा 

पुण्य-पापमय सभी शुभाशुभ योगों से रहता वह दूर 
सर्व संग से रहित हुआ वह दर्शन ज्ञानमयी सुख पूर ॥
सम्यग्दर्शन ज्ञान चरितधारी के प्रति गौ-वत्सल भाव 
वात्सल्य का धारी सम्यग्दृष्टि मिटाता पूर्ण विभाव ॥उत्तम.॥
ॐ ह्रीं श्री उत्तमक्षमाधर्मांगाय मोक्षफलप्राप्तयेफलं निर्वपामीति स्वाहा 

ज्ञानविहीन कभी भी पलभर ज्ञानस्वरूप नहीं होता 
बिना ज्ञान के ग्रहण किए कर्मो से मुक्त नहीं होता ॥
विद्यारूपी रथ पर चढ़ जो ज्ञानरूप रथ चलवाता 
वह जिन-शासन की प्रभावना करता शिवपथ दर्शाता ॥उत्तम. ॥
ॐ ह्रीं श्री उत्तमक्षमाधर्मांगाय अनर्घ्यपदप्राप्तये अर्घ्यं निर्वपामीति स्वाहा 

जयमाला

उत्तम क्षमा स्वधर्म को, वन्दन करूँ त्रिकाल 
नाश दोष पच्चीस कर, काटूँ भव जंजाल ॥

सोलहकारण पुष्पांजलि दशलक्षण रत्नत्रय व्रत पूर्ण 
इनके सम्यक् पालन से हो जाते हैं वसुकर्म विचूर्ण ॥
भाद्र मास में सोलहकारण तीस दिवस तक होते हैं 
शुक्ल पक्ष में दशलक्षण पंचम से दस दिन होते हैं ॥
पुष्पांजलि दिन पाँच पंचमी से नवमी तक होते हैं 
पावन रत्नत्रयव्रत अन्तिम तीन दिवस के होते हैं ॥
आश्विन कृष्णा एकम् उत्सव क्षमावाणी का होता है 
उत्तमक्षमा धार उर श्रावक मोक्षमार्ग को जोता है ॥
भाद्र मास अरु माघ मास अरु चैत्र मास में आते हैं 
तीन बार आ पर्वराज जिनवर संदेश सुनाते हैं ॥
'जीवे कम्मं बद्धं पुट्ठं' यह तो है व्यवहार कथन 
है अबद्ध अस्पृष्ट कर्म से निश्चय नय का यही कथन ॥
जीव-देह को एक बताना यह है नय व्यवहार अरे 
जीव देह तो पृथक्-पृथक् हैं निश्चय नय कह रहा अरे ॥
निश्चय नय का विषय छोड़ व्यवहार माहिं करते वर्तन 
उनको मोक्ष नहीं हो सकता और न ही सम्यग्दर्शन ॥
'दोण्हवि णयाण भणियं जाणई' जो पक्षातिक्रांत होता 
चित्स्वरूप का अनुभव करता सकलकर्म मल को खोता ॥
ज्ञानी ज्ञानस्वरूप छोड़कर जब अज्ञान रूप होता 
तब अज्ञानी कहलाता है पुद्गल बन्ध रूप होता ॥
'जह विस भुव भुज्जंतो वेज्जो' मरण नहीं पा सकता है 
ज्ञानी पुद्गल कर्म उदय को भोगे बन्ध न करता है ॥
मुनि अथवा गृहस्थ कोई भी मोक्षमार्ग है कभी नहीं 
सम्यग्दर्शन ज्ञान चरित ही मोक्षमार्ग है सही-सही ॥
मुनि अथवा गृहस्थ के लिंगों में जो ममता करता है 
मोक्षमार्ग तो बहुत दूर भव-अटवी में ही भ्रता है ॥
प्रतिक्रमण प्रतिसरण आदि आठों प्रकार के विषकुम्भ 
इनसे जो विपरीत वही हैं मोक्षमार्ग के अमृतकुम्भ ॥
पुण्य भाव की भी तो इच्छा ज्ञानी कभी नहीं करता 
परभावों से अरति सदा है निज का ही कर्ता धर्ता ॥
कोई कर्म किसी जीव को है सुख-दुख दाता नहीं समर्थ 
जीव स्वयं ही अपने सुख-दुख का निर्माता स्वयं समर्थ ॥
क्रोध, मान, माया, लोभादिक नहीं जीव के किंचित् मात्र 
रूप, गंध, रस, स्पर्श शब्द भी नहीं जीव के किंचित् मात्र ॥
देह संहनन संस्थान भी नहीं जीव के किंचित् मात्र 
राग-द्वेष-मोहादि भाव भी नहीं जीव के किंचित् मात्र ॥
सर्वभाव से भिन्न त्रिकाली पूर्ण ज्ञानमय ज्ञायक मात्र 
नित्य, ध्रौव्य, चिद्रूप, निरंजन, दर्शनज्ञानमयी चिन्मात्र ॥
वाक् जाल में जो उलझे वह कभी सुलझ ना पायेंगे 
निज अनुभव रसपान किये बिन नहीं मोक्ष में जायेंगे ॥
अनुभव ही तो शिवसमुद्र है अनुभव शाश्वत सुख का स्रोत 
अनुभव परमसत्य शिव सुन्दर अनुभव शिव से ओतप्रोत ॥
निज स्वभाव के सन्मुख हो जा, पर से दृष्टि हटा भगवान 
पूर्ण सिद्धपर्याय प्रकट कर आज अभी पा ले निर्वाण ॥
ज्ञान-चेतना सिंधु स्वयं तू स्वयं अनन्तगुणों का भूप 
त्रिभुवनपति सर्वज्ञ ज्योतिमय चिंतामणि चेतन चिद्रूप ॥
यह उपदेश श्रवण कर हे प्रभु! मैत्री भाव हृदय धारूँ 
जो विपरीत वृत्तिवाले हैं उन पर मैं समता धारूँ ॥
धीरे-धीरे पाप-पुण्य शुभ-अशुभ आस्रव संहारूँ 
भव-तन भोगों से विरक्त हो निजस्वभाव को स्वीकारूँ ॥
दशधर्मो को पढ़ सुनकर अन्तर में आये परिवर्तन 
व्रत उपवास तपादिक द्वारा करूँ सदा ही निज चिंतन ॥
राग-द्वेष अभिमान पाप हर काम क्रोध को चूर करूँ 
जो संकल्प-विकल्प उठे प्रभु उनको क्षण-क्षण दूर करूँ ॥
अणु भर भी यदि राग रहेगा नहीं मोक्ष पद पाऊँगा 
तीन लोक में काल अनंता राग लिये भरमाऊँगा ॥
राग शुभाशुभ के विनाश से वीतराग बन जाऊँगा 
शुद्धात्मानुभूति के द्वारा स्वयं सिद्ध पद पाऊँगा ॥
पर्यूषण में दूषण त्यागूँ बाह्य क्रिया में रमे न मन 
शिव पथ का अनुसरण करूँ मैं बन के नाथ सिद्ध नन्दन ॥
जीव मात्र पर क्षमा भाव रख मैं व्यवहार धर्म पालूँ 
निज शुद्धातम पर करुणा कर निश्चय धर्म सहज पालूँ ॥
ॐ ह्रीं श्री उत्तमक्षमाधर्मांगाय अनर्घ्यपदप्राप्तये जयमाला पूर्णार्घ्यं निर्वपामीति स्वाहा 

मोक्ष-मार्ग दर्शा रहा, क्षमावाणी का पर्व 
क्षमाभाव धारण करो, राग-द्वेष हर सर्व ॥
(पुष्पाञ्जलिं क्षिपेत्)</main>
  </page>
</book>
