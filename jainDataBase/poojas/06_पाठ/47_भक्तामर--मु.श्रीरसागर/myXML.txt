<book>
  <page>
    <name>01</name>
    <main>शत इन्द्रनि के मुकुट जु नये, पाप विनाशक जग के भये
ऐसे चरण ऋषभ के नाय, जो भवसागर तिरन सहाय ॥१॥</main>
    <bottom>भगवान ऋषभदेव के चरण-युगल में जब देवगण भक्तिपूर्वक नमस्कार करते हैं, तब उनके मुकुट में जडी मणियां प्रभु के चरणों की दिव्य कांति से और अधिक चमकने लगती है। भगवान के ऐसे दीप्तिमान चरणों का स्पर्श ही प्राणियों के पापों का नाश करने वाला है, तथा जो उन चरण-युगल का आलम्बन(सहारा) लेता है, वह संसार समुद्र से पार हो जाता है। इस युग के प्रारंभ में धर्म का प्रवर्तन करने वाले प्रथम तीर्थंकर ऋषभदेव के चरण-युगल में विधिवत प्रणाम करके मैं स्तुति करता हूँ।</bottom>
  </page>
  <page>
    <name>02</name>
    <main>तत्व ज्ञान से जो थुति भरी, बुद्धि चतुर सुरपति सो करी
ते पद सब जन के मन हरें, सो थुती हम उस जिन की करें॥२॥</main>
    <bottom>सम्पूर्ण शास्त्रों का ज्ञान प्राप्त करने से जिनकी बुद्धि अत्यंत प्रखर हो गई है, ऐसे देवेन्द्रों ने तीन लोक के चित्त को आनन्दित करने वाले सुंदर स्त्रोतों द्वारा प्रभु आदिनाथ की स्तुति की है। उन प्रथम जिनेन्द्र की मैं, अल्पबुद्धि वाला मानतुंग आचार्य भी स्तुति करने का प्रयत्न कर रहा हूँ |</bottom>
  </page>
  <page>
    <name>03</name>
    <main>ज्यों नभ में शशि को लख बाल, पकड़न चाहें होय खुश्याल
त्यों मैं थुति वरणों मति हीन, जिसमें गणधर थके प्रवीण॥३॥</main>
    <bottom>हे देवों के द्वारा पूजित जिनेश्वर ! जिस प्रकार जल में पडते चन्द्रमा के प्रतिबिम्ब को पकडना असंभव होते हुए भी, नासमझ बालक उसे पकडने का प्रयास करता है, उसी प्रकार मैं अत्यंत अल्प बुद्धि होते हुए भी आप जैसे महामहिम की स्तुति करने का प्रयास कर रहा हूँ।</bottom>
  </page>
  <page>
    <name>04</name>
    <main>हे गुण निधि तुम गुण शशि कान्त, कहि न सके ऋषि सुर लौकांत
प्रलय पवन उद्धत दधि नीर, तर सकता को भुजबल वीर॥४॥</main>
    <bottom>हे गुणों के समुद्र जिनेश्वर ! आपके चन्द्रमा के समान स्वच्छ, आनन्दरूप, अनंत गुणों का वर्णन करने में देव-गुरु बृहस्पति के समान बुद्धिमान भी कौन पुरुष समर्थ है? अर्थात् कोई नहीं| अथवा प्रलयकाल की वायु के द्वारा प्रचण्ड है मगरमच्छों का समूह जिसमें, ऐसे समुद्र को भुजाओं के द्वारा तैरने के लिए कौन समर्थ है अर्थात् कोई नहीं|</bottom>
  </page>
  <page>
    <name>05</name>
    <main>मै मति हीन रंच नहीं डरों, भक्ति भाव वश तुम थुति करों
तुमहिं कहो जिन निज सुत काज, मृग न लड़ें मृगपति से गाज ॥५॥</main>
    <bottom>हे मुनीश! तथापि-शक्ति रहित होता हुआ भी, मैं- अल्पज्ञ, भक्तिवश, आपकी स्तुति करने को तैयार हुआ हूँ| जैसे हरिणी, अपनी शक्ति का विचार न कर, प्रीतिवश अपने शिशु की रक्षा के लिये, क्या सिंह के सामने नहीं जाती? अर्थात जाती हैं|</bottom>
  </page>
  <page>
    <name>06</name>
    <main>﻿अल्प शास्त्र का ज्ञात जान, हँसी करेंगें बहु श्रुतवान
पर मो बुद्धि करे वाचाल, कोयल को ज्यों मधु ऋतु काल ॥६॥</main>
    <bottom>हे प्रभो ! जिस प्रकार बसंत-ऋतु में आम की मंजरियां खाकर कोकिल मधुर स्वर में कूजती है, उसी प्रकार आपकी भक्ति का बल पाकर मैं भी स्तुति करने को वाचाल हो रहा हूँ। अन्यथा मेरी क्या शक्ति? मैं तो अल्पज्ञ हूँ और विद्वानों के सामने उपहास का पात्र हूँ।</bottom>
  </page>
  <page>
    <name>07</name>
    <main>﻿यह थुति अल्प रचित भगवान, तुम प्रसाद हो निपुण सामान
ज्यों जल कमल पत्र पे परे, मोती वत् सो शोभा धरे ॥७॥ </main>
    <bottom>हे स्वामिन्! ऐसा मानकर मुझ मन्दबुद्धि के द्वारा भी आपका यह स्तवन प्रारम्भ किया जाता है, जो आपके दिव्य प्रभाव से सज्जनों के चित्त को हरेगा| जिस प्रकार कमलिनी के पत्तों पर पडी नन्हीं-नन्हीं ओस की बूँदें सूरज की किरणें पडने से मोती के समान चमकने लगती है।</bottom>
  </page>
  <page>
    <name>08</name>
    <main>﻿तुम थुति गावत ही क्षण माहि -जन्म जन्म के पाप नशाहिं
ज्यों दिनकर के उदय वशात, अंधकार तत्काल नशात॥८॥</main>
    <bottom>हे आदिदेव ! आपकी भक्ति में लीन होने वाले प्राणियों के अनेक जन्मों में बाँधे गये पाप कर्म आपकी भक्ति के प्रभाव से क्षण भर में नष्ट हो जाते हैं, जैसे समस्त संसार को आच्छादित करने वाला भंवरे के समान काला पीला सघन अंधकार सूर्य की किरणों से क्षणभर में छिन्न भिन्न हो जाता है|</bottom>
  </page>
  <page>
    <name>09</name>
    <main>﻿तुम निर्दोष रहो थुति दुर, कथा मात्र से ही अधचूर
ज्यों रवि दूर किरण के जोर, कमल प्रफुल्लित सरवर ओर ॥९॥</main>
    <bottom>हे जिनेश्वरदेव ! समस्त दोषों का नाश करने वाले आपके स्त्रोत की असीम शक्ति का तो कहना ही क्या, किन्तु श्रद्धा भक्तिपूर्वक किया गया आपका नाम भी जगत जीवों के पापों का नाश कर उन्हें पवित्र बना देता है।| जैसे, सूर्य तो दूर, उसकी प्रभा ही सरोवर में कमलों को विकसित कर देती है|</bottom>
  </page>
  <page>
    <name>10</name>
    <main>﻿क्या अचरज जो तुम सम बनें, कारण निश दिन तुम गुण भनें
ज्यों निरधन धनपति को पाय, धनी होए तो कहे बड़ाय ॥१०॥</main>
    <bottom>हे जगत् के भूषण! हे प्राणियों के नाथ! सत्यगुणों के द्वारा आपकी स्तुति करने वाले पुरुष पृथ्वी पर यदि आपके समान हो जाते हैं तो इसमें अधिक आश्चर्य नहीं है| क्योंकि उस स्वामी से क्या प्रयोजन, जो इस लोक में अपने अधीन पुरुष को सम्पत्ति के द्वारा अपने समान नहीं कर लेता |</bottom>
  </page>
  <page>
    <name>11</name>
    <main>﻿शांति रूप तुम मूरत धनी, क्या अद्भुभूत परमाणु बनी
वे परमाणु रहे ना शेष, इससे तुम सम दुतिय ना भेष ॥११॥</main>
    <bottom>हे अनिमेष दर्शनीय प्रभो! आपके दिव्य स्वरूप के दर्शन के पश्चात् मनुष्यों के नेत्र अन्यत्र सन्तोष को प्राप्त नहीं होते। चन्द्रकीर्ति के समान निर्मल क्षीरसमुद्र के जल को पीकर कौन पुरुष समुद्र के खारे पानी को पीना चाहेगा? अर्थात् कोई नहीं |</bottom>
  </page>
  <page>
    <name>12</name>
    <main>﻿तुम मुख उपमा सब जग वरे,सुर नर नाग नयन मन हरे
तुम सम उपमा चन्द न रखे, वह दोषी दिन फीका दिखे ॥१२॥</main>
    <bottom>हे त्रिभुवन के एकमात्र आभुषण जिनेन्द्रदेव! जिन रागरहित सुन्दर परमाणुओं के द्वारा आपकी रचना हुई, वे परमाणु पृथ्वी पर निश्चय से उतने ही थे क्योंकि आपके समान दूसरा रूप नहीं है |</bottom>
  </page>
  <page>
    <name>13</name>
    <main>﻿सब शशि मंडल मे शशि कला,त्यों तुम गुण सब जग मे फला
जो ऐसे के आश्रित होय, उस विचरत को रोके कोय ॥१३॥</main>
    <bottom>हे प्रभो! सम्पूर्ण रुप से तीनों जगत् की उपमाओं का विजेता, देव मनुष्य तथा धरणेन्द्र के नेत्रों को हरने वाला कहां आपका मुख? और कलंक से मलिन, चन्द्रमा का वह मण्डल कहां? जो दिन में पलाश (ढाक) के पत्ते के समान फीका पड़ जाता |</bottom>
  </page>
  <page>
    <name>14</name>
    <main>﻿देवांगना न मन को हरें, क्या अचरज हम इसमें करें
प्रलय पवन से अचला चले,किन्तु मेरु गिरी रंच न हिलें ॥१४॥</main>
    <bottom>पूर्णमासी के चन्द्रमा की कलाओं के समान उज्ज्वल आपके गुण, तीन लोक में सर्वत्र व्याप्त हैं क्योंकि जो अद्वितीय त्रिजगत् के भी नाथ के आश्रित हैं उन्हें इच्छानुसार घूमते हुए कौन रोक सकता हैं? कोई नहीं |</bottom>
  </page>
  <page>
    <name>15</name>
    <main>﻿तेल न बत्ती धुआं न पास ,जगमग जगमग जगत प्रकाश
प्रलय पवन से बुझे न खंड , ज्ञान दीप तुम जले अखंड ॥१५॥</main>
    <bottom>हे वीतराग देव ! यदि आपका मन देवागंनाओं के द्वारा किंचित् भी विक्रति को प्राप्त नहीं कराया जा सका, तो इस विषय में आश्चर्य ही क्या है? क्योंकि सामान्य पर्वतों को हिला देने वाली प्रलयकाल की पवन के द्वारा क्या कभी सुमेरु पर्वत का शिखर हिल सका है? नहीं |</bottom>
  </page>
  <page>
    <name>16</name>
    <main>﻿राहू ग्रसे न हो तू अस्त , युगपत भाषे जगत समस्त
तुझ प्रभाव नहीं बद्दल छिपे , तू रवि से अधिकारी दिपे ॥१६॥</main>
    <bottom>हे स्वामिन्! आप धूम तथा बाती से रहित, तेल के प्रवाह के बिना भी इस सम्पूर्ण लोक को प्रकट करने वाले अपूर्व जगत प्रकाशक अलौकिक दीपक हैं जिसे विशाल पर्वतों को कंपा देने वाला झंझावात भी कभी बुझा नहीं सकता |</bottom>
  </page>
  <page>
    <name>17</name>
    <main>﻿ताप विनाशक तू नित दिपे , राहू ग्रसे न बद्दल छिपे
तुम मुख सुन्दर ज्योति अमंद , शांति विकासी अद्भूत चंद ॥१७॥</main>
    <bottom>हे मुनीन्द्र! आप न तो कभी अस्त होते हैं न ही राहु के द्वारा ग्रसे जाते हैं और न आपका महान तेज मेघ से तिरोहित होता है आप एक साथ तीनों लोकों को शीघ्र ही प्रकाशित कर देते हैं अतः आप सूर्य से भी अधिक महिमावन्त हैं |</bottom>
  </page>
  <page>
    <name>18</name>
    <main>﻿क्या दिन रवि क्या निश शशि होय ,जब तेरा मुख जग तम खोय
जब पक जाय धान्य सब ठाम ,फिर घनघोर घटा बे काम ॥१८॥</main>
    <bottom>हे जिनेन्द्रदेव ! आपका मुखमंडल नित्य उदित रहने वाला विलक्षण चंद्रमा है, जिसने मोहरूपी अंधकार को नष्ट कर दिया है, जो अत्यंत दीप्तिमान है, जिसे न राहु ग्रस सकता है और न बादल छिपा सकते हैं, तथा जो जगत को प्रकाशित करता हुआ अलौकिक चंद्रमंडल की तरह सुशोभित होता है ।|</bottom>
  </page>
  <page>
    <name>19</name>
    <main>﻿जो सु ज्ञान सोहे तुम माहिं , हरि हरादि पुरुषों में नाहिं
सूर्यकांत में जो थुति कढ़े , सो नं कांच मे रवि से बढ़े ॥१९॥</main>
    <bottom>हे स्वामिन्! जब अंधकार आपके मुख रुपी चन्द्रमा के द्वारा नष्ट हो जाता है तो रात्रि में चन्द्रमा से एवं दिन में सूर्य से क्या प्रयोजन? जैसे कि पके हुए धान्य के खेतों से शोभायमान धरती तल पर पानी के भार से झुके हुए मेघों से फिर क्या प्रयोजन |</bottom>
  </page>
  <page>
    <name>20</name>
    <main>﻿हरि हरादि उत्तम इस रीति , उनको लख तुमसे है प्रीति
तुमरी रति से फल यह हमें , जो न भावांतर पर मे रमें ॥२०॥</main>
    <bottom>अनंत गुण-पर्यायात्मक पदार्थों को प्रकाशित करने वाला केवलज्ञान जिस प्रकार आप में सुशोभित होता है वैसा हरि-हरादिक अर्थात विष्णु-ब्रह्मा-महेश आदि लौकिक देवों में है ही नहीं। स्फ़ुरायमान महारत्नों में जैसा तेज होता है, किरणों की राशि से व्याप्त होने पर भी काँच के टुकडों में वैसा तेज नहीं होता ।</bottom>
  </page>
  <page>
    <name>21</name>
    <main>﻿तुम को इकटक लखे जु कोय , अवर विषें रति कैसे होय
को कर पान मधुर जल क्षीर , फिर क्यों पीवे खारा नीर ॥२१॥</main>
    <bottom>हे स्वामिन्| देखे गये विष्णु महादेव ही मैं उत्तम मानता हूँ, जिन्हें देख लेने पर मन आपमें सन्तोष को प्राप्त करता है| किन्तु आपको देखने से क्या लाभ? जिससे कि प्रथ्वी पर कोई दूसरा देव जन्मान्तर में भी चित्त को नहीं हर पाता |</bottom>
  </page>
  <page>
    <name>22</name>
    <main>﻿सब नारी जननी सुत घने, पर तुमसे सुत नाहीं जने
सर्व दिशा से तारे मान , किन्तु पूर्व दिश उगें भान ॥२२॥</main>
    <bottom>सैकड़ों स्त्रियाँ सैकड़ों पुत्रों को जन्म देती हैं, परन्तु आप जैसे पुत्र को दूसरी माँ उत्पन्न नहीं कर सकी| नक्षत्रों को सभी दिशायें धारण करती हैं परन्तु कान्तिमान् किरण समूह से युक्त सूर्य को पूर्व दिशा ही जन्म देती हैं |</bottom>
  </page>
  <page>
    <name>23</name>
    <main>﻿परम पुरुष जाने मुनि तुमें , तम से परे तेज रवि समें
तुम्हे पाय सब मृत्यू हरें , मोक्ष मार्ग इससे नहीं परें ॥२३॥</main>
    <bottom>हे मुनीन्द्र! तपस्वीजन आपको सूर्य की तरह तेजस्वी निर्मल और मोहान्धकार से परे रहने वाले परम पुरुष मानते हैं | वे आपको ही अच्छी तरह से प्राप्त कर म्रत्यु को जीतते हैं | इसके सिवाय मोक्षपद का दूसरा अच्छा रास्ता नहीं है |</bottom>
  </page>
  <page>
    <name>24</name>
    <main>﻿तुम अचिन्त्य व्यापक ध्रुव एक , मुनिवर विदित असंख्य अनेक
ब्रह्मा ईश्वर आद्य अनंत ,अमल ज्ञान मय कहते संत ॥२४॥</main>
    <bottom>सज्जन पुरुष आपको शाश्वत, विभु, अचिन्त्य, असंख्य, आद्य, ब्रह्मा, ईश्वर, अनन्त, अनंगकेतु, योगीश्वर, विदितयोग, अनेक, एक ज्ञानस्वरुप और अमल कहते हैं |</bottom>
  </page>
  <page>
    <name>25</name>
    <main>﻿तुम सुबुद्दी से बुद्ध प्रसिद्ध , अघ संहारक शंकर सिद्ध
धर्म प्रवर्तक ब्रह्मा आप , जग पालक नारायण थाप ॥२५॥</main>
    <bottom>देव अथवा विद्वानों के द्वारा पूजित ज्ञान वाले होने से आप ही बुद्ध हैं| तीनों लोकों में शान्ति करने के कारण आप ही शंकर हैं| हे धीर! मोक्षमार्ग की विधि के करने वाले होने से आप ही ब्रह्मा हैं| और हे स्वामिन्! आप ही स्पष्ट रुप से मनुष्यों में उत्तम अथवा नारायण हैं |</bottom>
  </page>
  <page>
    <name>26</name>
    <main>﻿तुम्हे नमों हे पर दुख हार , तुम्हें नमों जग भूषण सार
तुम्हे नमो जग नायक धार , तुम्हे नमों भव शोषण हार ॥२६॥</main>
    <bottom>हे स्वामिन्! तीनों लोकों के दुःख को हरने वाले आपको नमस्कार हो, प्रथ्वीतल के निर्मल आभुषण स्वरुप आपको नमस्कार हो, तीनों जगत् के परमेश्वर आपको नमस्कार हो और संसार समुन्द्र को सुखा देने वाले आपको नमस्कार हो|</bottom>
  </page>
  <page>
    <name>27</name>
    <main>﻿क्या अचरज सब गुण तुम पास , जबकि न उनको अन्य निवास
दोष गर्व बहु थल को पाय , सपने भी तुम पास न आय ॥२७॥</main>
    <bottom>हे मुनीश! अन्यत्र स्थान न मिलने के कारण समस्त गुणों ने यदि आपका आश्रय लिया हो तो तथा अन्यत्र अनेक आधारों को प्राप्त होने से अहंकार को प्राप्त दोषों ने कभी स्वप्न में भी आपको न देखा हो तो इसमें क्या आश्चर्य?</bottom>
  </page>
  <page>
    <name>28</name>
    <main>﻿तरु अशोक ऊँचे के तीर , तुमरो सोहे विमल शरीर
ज्यों तम हर अरु तेजस खास , रवि दीखे घन घट के पास ॥२८॥</main>
    <bottom>ऊँचे अशोक वृक्ष के नीचे स्थित, उन्नत किरणों वाला, आपका उज्ज्वल रुप जो स्पष्ट रुप से शोभायमान किरणों से युक्त है, अंधकार समूह के नाशक, मेघों के निकट स्थित सूर्य बिम्ब की तरह अत्यन्त शोभित होता है |</bottom>
  </page>
  <page>
    <name>29</name>
    <main>﻿रतन जड़ीत सिंघासन ऊप , तुम तन सोहे कनक स्वरुप
पूरब दिश उदयाचल पास , सोहे किरण लता रवि खास ॥२९॥</main>
    <bottom>मणियों की किरण-ज्योति से सुशोभित सिंहासन पर, आपका सुवर्ण कि तरह उज्ज्वल शरीर, उदयाचल के उच्च शिखर पर आकाश में शोभित, किरण रुप लताओं के समूह वाले सूर्य मण्डल की तरह शोभायमान हो रहा है|</bottom>
  </page>
  <page>
    <name>30</name>
    <main>﻿कुंद पुष्प सम चौसठ चमर , तुम तन ऊपर ढोरें अमर
शशि सम श्वेत बहे जल धार , ऊँचे कनक मेरु दिश चार॥३०॥</main>
    <bottom>कुन्द के पुष्प के समान धवल चँवरों के द्वारा सुन्दर है शोभा जिसकी, ऐसा आपका स्वर्ण के समान सुन्दर शरीर, सुमेरुपर्वत, जिस पर चन्द्रमा के समान उज्ज्वल झरने के जल की धारा बह रही है, के स्वर्ण निर्मित ऊँचे तट की तरह शोभायमान हो रहा है|</bottom>
  </page>
  <page>
    <name>31</name>
    <main>﻿शशि सम तीन छत्र सिर आप , जो रोके रवि का आताप
मोती झालर शोभे घना , जिससे प्रकटे ईश्वर पना ॥३१॥</main>
    <bottom>चन्द्रमा के समान सुन्दर, सूर्य की किरणों के सन्ताप को रोकने वाले, तथा मोतियों के समूहों से बढ़ती हुई शोभा को धारण करने वाले, आपके ऊपर स्थित तीन छत्र, मानो आपके तीन लोक के स्वामित्व को प्रकट करते हुए शोभित हो रहे हैं|</bottom>
  </page>
  <page>
    <name>32</name>
    <main>﻿दश दिश मे धुनि उच्च अभंग, जग जन को सूचक शुभ संग
तुमरी बोलें जय जय कार , नभ मे यस को बजे नकार ॥३२॥</main>
    <bottom>गम्भीर और उच्च शब्द से दिशाओं को गुञ्जायमान करने वाला, तीन लोक के जीवों को शुभ विभूति प्राप्त कराने में समर्थ और समीचीन जैन धर्म के स्वामी की जय घोषणा करने वाला दुन्दुभि वाद्य आपके यश का गान करता हुआ आकाश में शब्द करता है|</bottom>
  </page>
  <page>
    <name>33</name>
    <main>﻿पारी जात सुन्दर मंदार , वर्षे फूल अनेक प्रकार
मंद पवन गंधोदक झिरें ,मानों तुम बच नभ से खिरें ॥३३।</main>
    <bottom>सुगंधित जल बिन्दुओं और मन्द सुगन्धित वायु के साथ गिरने वाले श्रेष्ठ मनोहर मन्दार, सुन्दर, नमेरु, पारिजात, सन्तानक आदि कल्पवृक्षों के पुष्पों की वर्षा आपके वचनों की पंक्तियों की तरह आकाश से होती है । (छठवां प्रातिहार्य “पुष्पवृष्टि”)</bottom>
  </page>
  <page>
    <name>34</name>
    <main>﻿तुम भामंडल तेज अपार , जीते सब जग तेजस धार
कोटि सूर्य से बढ़ कर कांति लज्जित भई चन्द्र की शांति ॥३४॥</main>
    <bottom>हे प्रभो! तीनों लोकों के कान्तिमान पदार्थों की प्रभा को तिरस्कृत करती हुई आपके मनोहर भामण्डल की विशाल कान्ति, एक साथ उगते हुए अनेक सूर्यों की कान्ति से युक्त होने पर भी चन्द्रमा से अधिक शीतलता, सौम्यता प्रदान करने वाली है । (सातवां प्रातिहार्य “भामण्डल”)|</bottom>
  </page>
  <page>
    <name>35</name>
    <main>﻿स्वर्ग मोक्ष पथ सूचक शुद्ध , तत्व कथन में सबको बुद्ध
प्रकट अर्थ तुम धुनि से होय , सब भाषा गुण परजय जोय ॥३५॥</main>
    <bottom>आपकी दिव्यध्वनि स्वर्ग और मोक्ष का मार्ग बताने में सक्षम, तीन लोक के जीवों को समीचीन धर्म का कथन करने में समर्थ, स्पष्ट अर्थ वाली, समस्त भाषाओं में परिवर्तित करने वाले स्वाभाविक गुण से सहित होती है । (आठवां प्रातिहार्य “दिव्यध्वनि”)</bottom>
  </page>
  <page>
    <name>36</name>
    <main>﻿फूले कनक कमल की ज्योति , चहुँ ओर त्यों नख द्युति होति
ऐसे चरण धरो तुम जहाँ , झटपट कमल रचें सुर तहां ॥३६॥</main>
    <bottom>नव विकसित स्वर्ण कमलों के समान शोभायमान नखों की किरण प्रभा से सुन्दर आपके चरण जहाँ पड़ते हैं वहाँ देव गण स्वर्णमयी कमलों की रचना करते जाते हैं ।</bottom>
  </page>
  <page>
    <name>37</name>
    <main>﻿जैसा विभव तुम्हारे लार , वैसा विभव न कोई धार
जैसे तम हर सूर्य प्रकाश , तैसा अन्य न ज्योतिष पास ॥३७॥</main>
    <bottom>हे जिनेन्द्र! इस प्रकार धर्मोपदेश के कार्य में जैसा आपका ऐश्‍वर्य होता है, वैसा अन्य देवों को कभी प्राप्त नहीं होता। अंधकार को नष्ट करने वाली जैसी प्रभा सूर्य की होती है वैसी अन्य प्रकाशमान भी ग्रहों की कैसे हो सकती है?</bottom>
  </page>
  <page>
    <name>38</name>
    <main>﻿हो उन्मत मद झरे अपार , जो क्रोधित सुन अलि गुंजार
ऐसा सुर गज सन्मुख आय ,भय न करे तुम आश्रित पाय ॥३८॥</main>
    <bottom>आपके आश्रित मनुष्यों को, झरते हुए मद जल से जिसके गण्डस्थल मलीन, कलुषित तथा चंचल हो रहे है और उन पर उन्मत्त होकर मंडराते हुए काले रंग के भौरे अपने गुजंन से क्रोध बढा़ रहे हों ऐसे ऐरावत की तरह उद्दण्ड, सामने आते हुए हाथी को देखकर भी, भय नहीं होता|</bottom>
  </page>
  <page>
    <name>39</name>
    <main>﻿खेंचे कुम्भस्थल गज मत्त , भूमें बिखरे मोती रत्त
ऐसा सिंह न पकडे खाय , जो तेरे पद आश्रित आय ॥३९॥</main>
    <bottom>सिंह, जिसने हाथी का गण्डस्थल विदीर्ण कर, गिरते हुए उज्ज्वल तथा रक्तमिश्रित गजमुक्ताओं से पृथ्वी तल को विभूषित कर दिया है तथा जो छलांग मारने के लिये तैयार है वह भी अपने पैरों के पास आये हुए ऐसे पुरुष पर आक्रमण नहीं करता जिसने आपके चरण युगल रुप पर्वत का आश्रय ले रखा है|</bottom>
  </page>
  <page>
    <name>40</name>
    <main>﻿प्रलय पवन सम अग्नि हले, तड़तड़ाय दावानल जले
जगदाहक सन सन्मुख आय , तब तुम थुति जल देई बुझाय ॥४०॥</main>
    <bottom>आपकी नाम स्मरणरुपी जलधारा, प्रलयकाल की वायु से उद्धत, प्रचण्ड अग्नि के समान प्रज्वलित, उज्ज्वल चिनगारियों से युक्त, संसार को भक्षण करने की इच्छा रखने वाले की तरह सामने आती हुई वन की अग्नि को पूर्ण रुप से बुझा देती है ।</bottom>
  </page>
  <page>
    <name>41</name>
    <main>﻿लाल नेत्र अरु काला अंग , धाय उच्च फण कुपति भुजंग
उसको लांघे निर्भय राम , जिस पर अहिऔषध तुम नाम ॥४१॥</main>
    <bottom>जिस पुरुष के ह्रदय में नाम स्मरणरुपी-नागदमनी नामक औषध मौजूद है, वह पुरुष लाल लाल आँखों वाले, मदयुक्त कोयल के कण्ठ की तरह काले, क्रोध से उद्धत और ऊपर को फण उठाये हुए, सामने आते हुए सर्प को निःशंक निर्भय होकर पुष्पमाला की भांति दोनों पैरों से लाँघ जाता है |</bottom>
  </page>
  <page>
    <name>42</name>
    <main>﻿हय उछलें गज गरजें घोर , सेना चढ़ी नृपति के जोर
तुम कीर्तन से शीघ्र पलाय , ज्यों रवि ऊगत तम विनशाय ॥४२॥</main>
    <bottom>आपके यशोगान से युद्धक्षेत्र में उछलते हुए घोडे़ और हाथियों की गर्जना से उत्पन भयंकर कोलाहल से युक्त पराक्रमी राजाओं की भी सेना, उगते हुए सूर्य किरणों की शिखा से वेधे गये अंधकार की तरह शीघ्र ही नाश को प्राप्त हो जाती है |</bottom>
  </page>
  <page>
    <name>43</name>
    <main>﻿भाले छिदें बहें गज रक्त , चल फिर सकै न जोधा मत्त
तब रिपु प्रबल न जीता जाये , सो जय तुम पद आश्रय पाय ॥४३॥</main>
    <bottom>हे भगवन् ! आपके चरण कमलरुप वन का सहारा लेने वाले पुरुष, भालों की नोकों से छेद गये हाथियों के रक्त रुप जल प्रवाह में पडे़ हुए, तथा उसे तैरने के लिये आतुर हुए योद्धाओं से भयानक युद्ध में, दुर्जय शत्रु पक्ष को भी जीत लेते हैं ।</bottom>
  </page>
  <page>
    <name>44</name>
    <main>﻿दधि मे मगर मच्छ उद्दण्ड , -बद्वानल या पवन प्रचंड ।
अथवा नाव भंवर मे आय,तब तुम सुमिरत विघ्न नाशाय ॥४४॥</main>
    <bottom>क्षोभ को प्राप्त भयंकर मगरमच्छों के समूह और मछलियों के द्वारा भयभीत करने वाले दावानल से युक्त समुद्र में विकराल लहरों के शिखर पर स्थित है जहाज जिनका, ऐसे मनुष्य, आपके स्मरण मात्र से भय छोड़कर पार हो जाते हैं |</bottom>
  </page>
  <page>
    <name>45</name>
    <main>﻿घोर जलोदर पीड़ा सहे , आयु न आशा चिन्ता रहे ।
जब तन लेपे तुम पद धूल, कामदेव सम होय समूल ॥४५॥</main>
    <bottom>उत्पन्न हुए भीषण जलोदर रोग के भार से झुके हुए, शोभनीय अवस्था को प्राप्त और नहीं रही है जीवन की आशा जिनके, ऐसे मनुष्य आपके चरण कमलों की रज रुप अमृत से लिप्त शरीर होते हुए कामदेव के समान रुप वाले हो जाते हैं |</bottom>
  </page>
  <page>
    <name>46</name>
    <main>﻿नख शिख अंग सांकलें ठिलीं,दृढ़ बेडिनि सों टांगें छिलीं
जब तुम नाम मंत्र सुमिराय , बंधन रहित शीघ्र हो जाय ॥४६॥</main>
    <bottom>जिनका शरीर पैर से लेकर कण्ठ पर्यन्त बडी़-बडी़ सांकलों से जकडा़ हुआ है और विकट सघन बेड़ियों से जिनकी जंघायें अत्यन्त छिल गईं हैं ऐसे मनुष्य निरन्तर आपके नाममंत्र को स्मरण करते हुए शीघ्र ही बन्धन मुक्त हो जाते है |</bottom>
  </page>
  <page>
    <name>47</name>
    <main>﻿गज केहरि दावानल नाग , रण दधि रोग बन्ध बहु लाग
ये भय भजें स्वयं भय खाय , जब इनको तुम व्रतधर पाय ॥४७॥</main>
    <bottom>जो बुद्धिमान मनुष्य आपके इस स्तवन को पढ़ता है उसका मत्त हाथी, सिंह, दवानल, युद्ध, समुद्र जलोदर रोग और बन्धन आदि से उत्पन्न भय मानो डरकर शीघ्र ही नाश को प्राप्त हो जाता है |</bottom>
  </page>
  <page>
    <name>48</name>
    <main>﻿तुम स्तोत्र जिनेश महान , भक्ति विवश कछु रचा अजान
पर जो पाठ पढ़े मन लाय , 'मानतुंग' अरु लक्ष्मी पाय ॥४८॥</main>
    <bottom>हे जिनेन्द्र देव! इस जगत् में जो लोग मेरे द्वारा भक्तिपूर्वक (ओज, प्रसाद, माधुर्य आदि) गुणों से रची गई नाना अक्षर रुप, रंग बिरंगे फूलों से युक्त आपकी स्तुति रुप माला को कंठाग्र करता है उस उन्नत सम्मान वाले पुरुष को अथवा आचार्य मानतुंग को स्वर्ग मोक्षादि की विभूति अवश्य प्राप्त होती है |</bottom>
  </page>
</book>
