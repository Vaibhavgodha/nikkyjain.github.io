<book>
  <page>
    <name>00</name>
    <main>﻿&lt;b&gt;&lt;span class=abc&gt;कविवर बुधजन कृत&lt;/b&gt;&lt;/span&gt;

&lt;b&gt;&lt;span class=abc&gt;मंगलाचरण&lt;/b&gt;&lt;/span&gt; &lt;b&gt;&lt;span class=abc&gt;[सोरठा]&lt;/b&gt;&lt;/span&gt;
सर्व द्रव्य में सार, आतम को हितकार हैं
नमो ताहि चितधार, नित्य निरंजन जानके ॥</main>
  </page>
  <page>
    <name>01</name>
    <main>﻿
&lt;b&gt;&lt;span class=abc&gt;पहली ढाल&lt;/b&gt;&lt;/span&gt;

&lt;b&gt;&lt;span class=abc&gt;बारह भावना&lt;/b&gt;&lt;/span&gt; &lt;b&gt;&lt;span class=abc&gt;[चौपाई]&lt;/b&gt;&lt;/span&gt;

आयु घटे तेरी दिन-रात, हो निश्चिंत रहो क्यों भ्रात
यौवन तन धन किंकर नारि, हैं सब जल बुदबुद उनहारि ॥१-अथिर॥

पूरण आयु बढे छिन नाहिं, दिये कोटि धन तीरथ मांहि
ड़न्द्र चक्रपति हू क्या करैं, आयु अन्त पर वे हू मरैं ॥२-अशरण॥

यों संसार असार महान, सार आप में आपा जान
सुख से दुख, दुख से सुख होय, समता चारों गति नहिं कोय ॥३-संसार॥

अनंतकाल गति-गति दुख लह्यो, बाकी काल अनंतो कह्यो
सदा अकेला चेतन एक, तो माहीं गुण वसत अनेक ॥४-एकत्व॥

तू न किसी का तेरा न कोय, तेरा सुख दुख तोकों होय
याते तोकों तू उर धार, पर द्रव्यनतें ममत निवार ॥५-भिन्न॥

हाड़ मांस तन लिपटी चाम, रुधिर मूत्र- मल पूरित धाम
सो भी थिर न रहे क्षय होय, याको तजे मिले शिव लोय ॥६-अशुचि॥

हित अनहित तन कुलजन मांहि, खोटी बानि हरो क्यों नाहिं
याते पुद्गल-करमन जोग, प्रणवे दायक सुख- दुख रोग ॥७-आस्रव॥

पांचों इन्द्रिन के तज फ़ैल, चित्त निरोध लाग शिव- गैल
तुझमे तेरी तू करि सैल, रहो कहा हो कोल्हू बैल ॥८-संवर॥

तज कषाय मन की चल चाल, ध्यावो अपनो रूप रसाल
झड़े कर्म- बंधन दुखदान, बहुरि प्रकाशै केवलज्ञान ॥९-निर्जरा॥

तेरो जन्म हुओ नहिं जहां, ऐसा खेतर नाहीं कहाँ
याही जन्म- भूमिका रचो, चलो निकसि तो विधि से बचो ॥१०-लोक॥

सब व्यवहार क्रिया को ज्ञान, भयो अनंती बार प्रधान
निपट कठिन 'अपनी' पहिचान, ताको पावत होत कल्याण ॥११-बोधि॥

धर्म स्वभाव आप सरधान, धर्म न शील न न्हौंन न दान
'बुधजन' गुरु की सीख विचार, गहो धाम आतम सुखकार ॥१२-धर्म॥</main>
  </page>
  <page>
    <name>02</name>
    <main>﻿
&lt;b&gt;&lt;span class=abc&gt;दूसरी ढाल&lt;/b&gt;&lt;/span&gt;

&lt;b&gt;&lt;span class=abc&gt;नरेन्द्र / जोगीरासा छंद&lt;/b&gt;&lt;/span&gt;

सुन रे जीव कहत हूँ तोकों, तेरे हित के काजै
हो निश्चल मन जो तू धारे, तब कछु- इक तोहि लाजे ॥
जिस दुख से थावर तन पायो, वरन सको सो नाहीं
अठदश बार मरो अरु जीयो, एक स्वास के माहीं ॥१॥

काल अनतानंत रह्यो यों, पुनि विकलत्रय हूवो
बहुरि असैनी निपट अज्ञानी, छिनछिन जीओ मूवो ॥
ऐसे जन्म गयो करमन- वश, तेरो जोर न चाल्यो
पुन्य उदय सैनी पशु हूवो, बहुत ज्ञान नहिं भाल्यो ॥२॥

जबर मिलो तब तोहि सतायो, निबल मिलो ते खायो
मात तिया- सम भोगी पापी, तातें नरक सिधायो ॥
कोटिन बिच्छू काटत जैसे, ऐसी भूमि तहाँ है
रुधिर-राध-परवाह बहे जहां, दुर्गन्ध निपट तहाँ है ॥३॥

घाव करै असिपत्र अंग में, शीत ऊष्ण तन गाले
कोई काटे करवत कर गह, कोई पावक जालें ॥
यथायोग सागर- थिति भुगते, दुख को अंत न आवे
कर्म- विपाक इसो ही होवे, मानुष गति तब पावै ॥४॥

मात उदर मे रहो गेंद ह्वें, निकसत ही बिललावे
डंभा दांत गला विष फोटक, डाकिन से बच जावे ॥
तो यौवन में भामिनि के संग, निशि -दिन भोग रचावे
अंधा ह्वें धंधे दिन खोवै, बूढा नाड़ हिलावे ॥५॥

जम पकडे तब जोर न चाले, सैनहि सैन बतावै
मंद कषाय होय तो भाई, भवनत्रिक पद पावै ॥
पर की संपति लखि अति झूरे, कै रति काल गमावै
आयु अंत माला मुरझावै, तब लखि लखि पछतावे ॥६॥

तह तैं चयकर थावर होता, रुलता काल अनन्ता
या विध पंच परावृत पूरत, दुख को नाहीं अन्ता ॥
काललब्धि जिन गुरु-कृपा से, आप आप को जानो
तबही 'बुधजन' भवदधि तिरके, पहुँच जाय - शिव-थाने ॥७॥</main>
  </page>
  <page>
    <name>03</name>
    <main>﻿
&lt;b&gt;&lt;span class=abc&gt;तीसरी ढाल&lt;/b&gt;&lt;/span&gt;

&lt;b&gt;&lt;span class=abc&gt;पद्धरि छंद&lt;/b&gt;&lt;/span&gt;

इस विधि भववन के मांहि जीव, वश मोह गहल सोता सदीव
उपदेश तथा सहजै प्रबोध, तबही जागै ज्यों उठत जोध ॥१॥

जब चितवत अपने मांहि आप, हूँ चिदानन्द नहिं पुन्य- पाप
मेरो नाहीं है राग भाव, यह तो विधिवश उपजै विभाव ॥२॥

हूँ नित्य निरंजन सिध समान, ज्ञानावरणी आच्छाद ज्ञान
निश्चय सुध इक व्यवहार भेव, गुण-गुणी अंग-अंगी अछेव ॥३॥

मानुष सुर नारक पशुपर्याय, शिशु युवा वृद्ध बहुरूप काय
धनवान दरिद्री दास राय, ये तो विडम्ब मुझको न भाय ॥४॥

रस फरस गंध वरनादि नाम, मेरे नाहीं मैं ज्ञानधाम
मैं एकरूप नहिं होत और, मुझमे प्रतिबिम्बत सकल ठौर ॥५॥

तन पुलकित उर हरषित सदीव, ज्यों भई रंकगृह निधि अतीव
जब प्रबल अप्रत्याख्यान थाय, तब चित परिणति ऐसी उपाय ॥६॥

सो सुनो भव्य चित धार कान, वरणत हूँ ताकी विधि विधान
सब करै काज घर मांहि वास, ज्यों भिन्न कमल जल में निवास ॥७॥

ज्यों सती अंग माहीं सिंगार, अति करत प्यार ज्यों नगर नारि
ज्यों धाय चखावत आन बाल, त्यों भोग करत नाहीं खुशाल ॥८॥

जब उदय मोह चारित्र भाव, नहिं होत रंच हू त्याग भाव
तहाँ करै मंद खोटी कषाय, घर में उदास हो अथिर थाय ॥९॥

सबकी रक्षा युत न्याय नीति, जिनशासन गुरु की दृढ़ प्रतीति
बहु रुले अर्द्ध पुद्गल प्रमान, अंतर मुहूर्त ले परम थान ॥१०॥

वे धन्य जीव धन भाग सोय, जाके ऐसी परतीत होय
ताकी महिमा ह्वै स्वर्ग लोय, बुधजन भाषे मोतैं न होय ॥११॥</main>
  </page>
  <page>
    <name>04</name>
    <main>﻿
&lt;b&gt;&lt;span class=abc&gt;चौथी ढाल&lt;/b&gt;&lt;/span&gt;

&lt;b&gt;&lt;span class=abc&gt;सोरठा&lt;/b&gt;&lt;/span&gt;

ऊग्यो आतम सूर, दूर भयो मिथ्यात- तम
अब प्रगटे गुणभूर, तिनमें कछु ड़क कहत हूँ ॥१॥

शंका मन में नाहिं, तत्वारथ सरधान में
निरवांछा चित मांहि, परमारथ में रत रहै ॥२॥

नेक न करत गिलान, बाह्य मलिन मुनि तन लखे
नाहीं होत अजान, तत्व कृतत्व विचार में ॥३॥

उर में दया विशेष, गुण प्रकटैं औगुण ढके
शिथिल धर्म मे देख, जैसे - तैसे दृढ़ करै ॥४॥

साधर्मी पहिचान, करैं प्रीति गौ वत्स सम
महिमा होत महान्, धर्म काज ऐसे करै ॥५॥

मद नहिं जो नृप तात, मद नहिं भूपति ज्ञान को
मद नहिं विभव लहात, मद नहिं सुन्दर रूप को ॥६॥

मद नहिं जो विद्वान, मद नहिं तन में जोर को
मद नहिं जो परधान, मद नहिं संपति कोष को ॥७॥

हूवो आतम ज्ञान, तज रागादि विभाव पर
ताको ह्वै क्यों मान, जात्यादिक वसु अथिर को ॥८॥

बंदत हैं अरिहंत, जिन-मुनि जिन- सिद्धान्त को
नमें न देख महंत, कृगुरु कुदेव कृधर्म को ॥९॥

कुत्सित आगम देव, कुत्सित गुरु पुनि सेवकी
परशंसा षट भेव, करै न सम्यकवान है ॥१०॥

प्रगटो ऐसो भाव, कियो अभाव मिथ्यात्व को
बन्दत ताके पाँव, 'बुधजन' मन- वच- कायतैं ॥११॥</main>
  </page>
  <page>
    <name>05</name>
    <main>﻿
&lt;b&gt;&lt;span class=abc&gt;पाँचवीं ढाल&lt;/b&gt;&lt;/span&gt;

&lt;b&gt;&lt;span class=abc&gt;चाल छंद&lt;/b&gt;&lt;/span&gt;

तिर्यंच मनुज दोउ गति में, व्रत धारक श्रद्धा चित में
सो अगलित नीर न पीवै, निशि भोजन तजत सदीवै ॥१॥

मुख वस्तु अभक्ष न लावै, जिन भक्ति त्रिकाल रचावै
मन वच तन कपट निवारै, कृत कारित मोद संवारै ॥२॥

जैसी उपशमत कषाया, तैसा तिन त्याग कराया
कोई सात व्यसन को त्यागै, कोई अणुव्रत में मन पागै ॥३॥

त्रस जीव कभी नहिं मारै, विरथा थावर न संहारै
परहित बिन झूठ न बोले, मुख सांच बिना नहिं खोले ॥४॥

जल मृतिका बिन धन सबहू, बिन दिये न लेवे कबहू
व्याही बनिता बिन नारी, लघु बहिन बड़ी महतारी ॥५॥

तृष्णा का जोर संकोच्रै, ज्यादा परिग्रह को मोचै
दिश की मर्यादा लावै, बाहर नहि पाँव हिलावै ॥६॥

ताहू में गिरि पुर सरिता, नित राखत अघ तें डरता
सब अनरथ दंड न करता, छिन- छिन निज धर्म सुमरता ॥७॥

द्रव्य क्षेत्र काल सुध भाव्रै, समता सामायिक ध्यावै
पोषह एकाकी हो है, निश्किंचन मुनि ज्यों सोहै ॥८॥

परिग्रह परिमाण विचारै, नित नेम भोग को धारै
मुनि आवन बेला जावै, तब जोग अशन मुख लावै ॥९॥

यों उत्तम किरिया करता, नित रहत पाप से डरता
जब निकट मृत्यु निज जाने, तब ही सब ममता भाने ॥१०॥

ऐसे पुरुषोत्तम केरा, 'बुधजन' चरणों का चेरा
वे निश्चय सुरपद पावैं, थोरे दिन में शिव जावैं ॥११॥</main>
  </page>
  <page>
    <name>06</name>
    <main>﻿
&lt;b&gt;&lt;span class=abc&gt;छठी ढाल&lt;/b&gt;&lt;/span&gt;

&lt;b&gt;&lt;span class=abc&gt;षटपद छंद&lt;/b&gt;&lt;/span&gt;

अथिर ध्याय पर्याय, भोग ते होय उदासी
नित्य निरंजन जोति, आत्मा घट में भासी ॥१॥

सुत दारादि बुलाय, सबनितैं मोह निवारा
त्यागि शहर धन धाम, वास वन- बीच विचारा ॥२॥

भूषण वसन उतार, नगन ह्वै आतम चीना
गुरु ढिंग दीक्षा धार, सीस कचलोच जु कीना !!३॥

त्रस थावर का घात, त्याग मन- वच- तन लीना
झूठ वचन परिहार, गहैं नहिं जल बिन दीना ॥४॥

चेतन जड़ तिय भोग, तजो भव- भव दुखकारा
अहि- कंचुकि ज्यों जान, चित तें परिग्रह डारा ॥५॥

गुप्ति पालने काज, कपट मन- वच- तन नाहीं
पांचों समिति संवार, परिषह सहि है आहीं ॥६॥

छोड़ सकल जंजाल, आप कर आप आप में
अपने हित को आप, करो ह्वै शुद्ध जाप में ॥७॥

ऐसी निश्चल काय, ध्यान में मुनि जन केरी
मानो पत्थर रची, किधों चित्राम उकेरी ॥८॥

चार घातिया नाश, ज्ञान मे लोक निहारा
दे जिनमत उपदेश, भव्य को दुख तें टारा ॥९॥

बहुरि अघाती तोरि, समय में शिव-पद पाया
अलख अखंडित जोति, शुद्ध चेतन ठहराया ॥१०॥

काल अनंतानंत, जैसे के तैसे रहिहैं
अविनाशी अविकार, अचल अनुपम सुख लहिहैं ॥११॥

ऐसी भावन भाय, ऐसे जे कारज करिहैं
ते ऐसे ही होय, दुष्ट करमन को हरिहैं ॥१२॥

जिनके उर विश्वास, वचन जिन- शासन नाहीं
ते भोगातुर होय, सहैं दुख नरकन माही ॥१३॥

सुख दुख पूर्व विपाक, अरे मत कल्पै जीया
कठिन कठिन ते मित्र, जन्म मानुष का लीया ॥१४॥

सो बिरथा मत खोय, जोय आपा पर भाई
गई न लावैं फेरि, उदधि में डूबी राई ॥१५॥

भला नरक का वास, सहित समकित जो पाता
बुरे बने जे देव, नृपति मिथ्यामत माता ॥१६॥

नहीं खरच धन होय, नहीं काहू से लरना
नहीं दीनता होय, नहीं घर का परिहरना ॥१७॥

समकित सहज स्वभाव, आप का अनुभव करना
या बिन जप तप वृथा, कष्ट के माहीं परना ॥१८॥

कोटि बात की बात अरे, 'बुधजन' उर धरना
मन- वच- तन सुधि होय, गहो जिन- मत का शरना ॥१९॥

ठारा सौ पच्चास, अधिक नव संवत जानों
तीज शुक्ल वैशाख, ढाल षट शुभ उपजानों ॥२०॥</main>
  </page>
</book>
