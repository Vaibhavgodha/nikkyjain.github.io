<book>
  <page>
    <name>01</name>
    <main>﻿मुनि सकलव्रती बड़भागी भव-भोगनतैं वैरागी
वैराग्य उपावन माई, चिन्तैं अनुप्रेक्षा भाई ॥१॥</main>
    <bottom>पाँच महाव्रतों को धारण करनेवाले भावलिंगी मुनिराज महापुरुषार्थवान हैं; क्योंकि वे संसार, शरीर और भोगों से अत्यन्त विरक्त होते हैं; और जिसप्रकार कोई माता पुत्र को जन्म देती है, उसीप्रकार ये बारह भावनाएँ वैराग्य उत्पन्न करती हैं, इसलिये मुनिराज इन बारह भावनाओं का चिंतवन करते हैं ।</bottom>
    <tooltip>﻿भाई=हे भव्यजीव
सकलव्रती=महाव्रतों के धारक
मुनि=भावलिंगी मुनिराज 
बड़भागी=महान पुरुषार्थी 
भोगनतैं=संसार और भोगों से 
वैरागी=विरक्त होते हैं 
उपावन=उत्पन्न करने के लिए 
माई=माता के समान
अनुप्रेक्षा=बारह भावनाओं का 
चिन्तैं=चिंतवन करते हैं</tooltip>
    <image>/mnt/hgfs/winshare/Dropbox/collaborate/poojas/07_छहढाला/05_पांचवी-ढाल/images/01.jpg</image>
  </page>
  <page>
    <name>02</name>
    <main>﻿इन चिन्तत सम-सुख जागै, जिमि ज्वलन पवन के लागै
जब ही जिय आतम जानै, तब ही जिय शिवसुख ठानै ॥२॥</main>
    <bottom>जिस प्रकार वायु लगने से अग्नि एकदम भभक उठती है, उसीप्रकार इन बारह भावनाओं का बारंबार चिंतवन करने से समता शांतिरूपी सुख प्रकट हो जाता है - बढ़ जाता है । जब यह जीव पुरुषार्थपूर्वक परपदार्थो से सम्बन्ध छोड़कर आत्मस्वरूप को जानता है, तब परमानन्दमय स्वस्वरूप में लीन होकर समतारस का पान करता है और अंत में मोक्षसुख प्राप्त करता है ।२ ।</bottom>
    <tooltip>﻿जिमि=जिसप्रकार
पवन के=वायु के 
लागै=लगने से
ज्वलन=अग्नि 
इन= बारह भावनाओं
का चिंतत=चिंतवन करने से 
सम-सुख=समतारूपी सुख 
जागै= प्रकट होता है
जिय=जीव 
आतम= आत्मस्वरूप को 
जानै=जानता है
शिवसुख=मोक्षसुख को 
ठानै=प्राप्त करता है</tooltip>
    <image>/mnt/hgfs/winshare/Dropbox/collaborate/poojas/07_छहढाला/05_पांचवी-ढाल/images/02.jpg</image>
  </page>
  <page>
    <name>03</name>
    <main>﻿जोबन गृह गोधन नारी, हय गय जन आज्ञाकारी
इन्द्रिय-भोग छिन थाई, सुरधनु चपला चपलाई ॥३॥</main>
    <bottom>यौवन, मकान, गाय-भैंस, धन-सम्पत्ति, स्त्री, घोड़ा-हाथी, कुटुम्बीजन, नौकर-चाकर तथा पाँच इन्द्रियों के विषय - ये सर्व वस्तुएँ क्षणिक हैं - अनित्य हैं - नाशवान हैं । जिसप्रकार इन्द्रधनुष और बिजली देखते ही देखते विलीन हो जाते हैं, उसीप्रकार ये यौवनादि कुछ ही काल में नाश को प्राप्त होते हैं । वे कोई पदार्थ नित्य और स्थायी नहीं हैं, अपितु निज शुद्धात्मा ही नित्य और स्थायी है । ऐसा स्वोन्मुखतापूर्वक चिंतवन करके, सम्यग्दृष्टि जीव वीतरागता की वृद्धि करता है, वह ``अनित्य भावना'' है । मिथ्यादृष्टि जीव को अनित्यादि एक भी भावना यथार्थ नहीं होती ।।३ ।।</bottom>
    <tooltip>﻿जोबन=यौवन 
गृह=मकान
गौ=गाय-भैंस
धन=लक्ष्मी
नारी=स्त्री 
हय=घोड़ा 
गय=हाथी 
जन=कुटुम्ब 
आज्ञाकारी=नौकर-चाकर 
इन्द्रिय-भोग=पाँच इन्द्रियों के भोग - ये सब 
सुरधनु =इन्द्रधनुष
चपला =बिजली की 
चपलाई=चंचलता
छिन थाई=क्षणमात्र रहनेवाले हैं </tooltip>
    <image>/mnt/hgfs/winshare/Dropbox/collaborate/poojas/07_छहढाला/05_पांचवी-ढाल/images/03.jpg</image>
  </page>
  <page>
    <name>04</name>
    <main>﻿सुर असुर खगाधिप जेते, मृग ज्यों हरि, काल दले ते
मणि मंत्र तंत्र बहु होई, मरते न बचावै कोई ॥४॥</main>
    <bottom>इस संसार में जो-जो देवेन्द्र, असुरेन्द्र, खगेन्द्र (पक्षियों के राजा) आदि हैं, उन सबका - जिसप्रकार हिरन को सिंह मार डालता है, उसीप्रकार - काल (मृत्यु) नाश करता है । चिंतामणि आदि मणि, मंत्र और जंत्र-तंत्रादि कोई भी मृत्यु से नहीं बचा सकता । यहाँ ऐसा समझना कि निज आत्मा ही शरण है; उसके अतिरिक्त अन्य कोई शरण नहीं है । कोई जीव अन्य जीव की रक्षा कर सकने में समर्थ नहीं है; इसलिये पर से रक्षा की आशा करना व्यर्थ है । सर्वत्र-सदैव एक निज आत्मा ही अपना शरण है । आत्मा निश्चय से मरता ही नहीं; क्योंकि वह अनादि अनन्त है - ऐसा स्वोन्मुखतापूर्वक चिंतवन करके सम्यग्दृष्टि जीव वीतरागता की वृद्धि करता है, वह ``अशरण भावना'' है ।।४ ।।</bottom>
    <tooltip>﻿सुर असुर खगाधिप=देवों के इन्द्र, असुरों के इन्द्र और खगेन्द्र (गरुड़, हंस) 
मृग हरि ज्यों=जिसप्रकार हिरन को सिंह मार डालता है
काल=मृत्यु 
दले=नाश करता है
मणि=चिन्तामणि आदि मणिरत्न
मंत्र=बड़े-बड़े रक्षामंत्र
तंत्र=तंत्र 
बहु होई=बहुत से होने पर भी 
मरते=मरनेवाले को 
कोई=वे
कोई न बचावै=नहीं बचा सकते </tooltip>
    <image>/mnt/hgfs/winshare/Dropbox/collaborate/poojas/07_छहढाला/05_पांचवी-ढाल/images/04.jpg</image>
  </page>
  <page>
    <name>05</name>
    <main>﻿चहुँगति दु:ख जीव भरै है, परिवर्तन पंच करै है
सब विधि संसार असारा, यामें सुख नाहिं लगारा ॥५॥</main>
    <bottom>जीव की अशुद्ध पर्याय वह संसार है । अज्ञान के कारण जीव चार गति में दु:ख भोगता है और पाँच (द्रव्य, क्षेत्र, काल, भव तथा भाव) परावर्तन करता रहता है, किन्तु कभी शांति प्राप्त नहीं करता; इसलिये वास्तव में संसारभाव सर्वप्रकार से सार रहित है, उसमें किंचित्मात्र सुख नहीं है; क्योंकि जिसप्रकार सुख की कल्पना की जाती है, वैसा सुख का स्वरूप नहीं है और जिसमें सुख मानता है, वह वास्तव में सुख नहीं है; किन्तु वह परद्रव्य के आलम्बनरूप मलिनभाव होने से आकुलता उत्पन्न करनेवाला भाव है । निज आत्मा ही सुखमय है, उसके ध्रुवस्वभाव में संसार है ही नहीं - ऐसा स्वोन्मुखता-पूर्वक चिंतवन करके सम्यग्दृष्टि जीव वीतरागता में वृद्धि करता है, वह ``संसार भावना'' है ।।५ ।।</bottom>
    <tooltip>﻿चहुँगति=चार गति में 
भरै=भोगता है 
पंच परिवर्तन=पाँच परावर्तन - पाँच प्रकार से परिभ्रमण
करै=करता है 
सब विधि=सर्व प्रकार से 
असारा=सार रहित है
यामें=इसमें 
लगारा=लेशमात्र भी 
नाहिं=नहीं है</tooltip>
    <image>/mnt/hgfs/winshare/Dropbox/collaborate/poojas/07_छहढाला/05_पांचवी-ढाल/images/05.jpg</image>
  </page>
  <page>
    <name>06</name>
    <main>﻿शुभ अशुभ करम फल जेते, भोगै जिय एक हि ते ते
सुत दारा होय न सीरी, सब स्वारथ के हैं भीरी ॥६॥</main>
    <bottom>जीव का सदा अपने स्वरूप से और पर से विभक्तपना है; इसलिये वह स्वयं ही अपना हित अथवा अहित कर सकता है, पर का कुछ नहीं कर सकता है । इसलिये जीव जो भी शुभ या अशुभ भाव करता है, उनका फल (आकुलता) वह स्वयं अकेला ही भोगता है; उसमें अन्य कोई - स्त्री, पुत्र, मित्रादि सहायक नहीं हो सकते; क्योंकि वे सब परपदार्थ हैं और वे सब पदार्थ जीव को ज्ञेयमात्र हैं, इसलिये वे वास्तव में जीव के सगे-सम्बन्धी हैं ही नहीं; तथापि अज्ञानी जीव उन्हें अपना मानकर दु:खी होता है । पर के द्वारा अपना भला-बुरा होना मानकर पर के साथ कर्तृत्व-ममत्व का अधिकार माना है; वह अपनी भूल से ही अकेला दु:खी होता है । संसार में और मोक्ष में यह जीव अकेला ही है - ऐसा जानकर सम्यग्दृष्टि जीव निज शुद्ध आत्मा के साथ ही सदैव अपना एकत्व मानकर अपनी निश्चयपरिणति द्वारा शुद्ध एकत्व की वृद्धि करता है, यह ``एकत्व भावना'' है ।।६ ।।</bottom>
    <tooltip>﻿जेते=जितने 
शुभ-अशुभ करमफल=शुभ और अशुभ कर्म के फल हैं
ते ते=वे सब 
जिय=यह जीव 
एक हि=अकेला ही
भौगे=भोगता है
सुत=पुत्र 
दारा=स्त्री 
सीरी=साथ देनेवाले 
न होय=नहीं होते
स्वारथ के=अपने स्वार्थ के 
भीरी=सगे</tooltip>
    <image>/mnt/hgfs/winshare/Dropbox/collaborate/poojas/07_छहढाला/05_पांचवी-ढाल/images/06.jpg</image>
  </page>
  <page>
    <name>07</name>
    <main>﻿जल-पय ज्यों जिय-तन मेला, पै भिन्न-भिन्न नहिं भेला
तो प्रकट जुदे धन धामा, क्यों ह्वै इक मिलि सुत रामा ॥७॥</main>
    <bottom>जिसप्रकार दूध और पानी एक आकाश-क्षेत्र में मिले हुए हैं, परन्तु अपने-अपने गुण आदि की अपेक्षा से दोनों बिलकुल भिन्न-भिन्न हैं; उसीप्रकार यह जीव और शरीर भी मिले हुए - एकाकार दिखाई देते हैं, तथापि वे दोनों अपने-अपने स्वरूपादि की अपेक्षा से (स्वद्रव्य-क्षेत्र-काल-भाव से) बिलकुल पृथक्-पृथक् हैं तो फिर प्रकटरूप से भिन्न दिखाई देनेवाले - ऐसे मोटरगाड़ी, धन, मकान, बाग, पुत्र-पुत्री, स्त्री आदि अपने साथ कैसे एकमेक हो सकते हैं? अर्थात् स्त्री-पुत्रादि कोई भी परवस्तु अपनी नहीं है - इसप्रकार सर्व पदार्थो को अपने से भिन्न जानकर, स्वसन्मुखतापूर्वक सम्यग्दृष्टि जीव वीतरागता की वृद्धि करता है, वह ``अन्यत्व भावना'' है ।।७ ।।</bottom>
    <tooltip>﻿जिय-तन=जीव और शरीर 
जल-पय-ज्यों=पानी और दूध की भाँति 
मेला=मिले हुए हैं
पै=तथापि 
भेला=एकरूप
नहिं=नहीं हैं
भिन्न-भिन्न=पृथक्-पृथक् हैं 
तो=तो फिर 
प्रकट=जो बाह्य में प्रकट रूप से 
जुदे=पृथक् दिखाई देते हैं - ऐसे 
धन=लक्ष्मी
धामा=मकान 
सुत=पुत्र 
रामा=स्त्री 
मिलि=मिलकर </tooltip>
    <image>/mnt/hgfs/winshare/Dropbox/collaborate/poojas/07_छहढाला/05_पांचवी-ढाल/images/07.jpg</image>
  </page>
  <page>
    <name>08</name>
    <main>﻿पल रुधिर राध मल थैली, कीकस वसादितैं मैली
नव द्वार बहैं घिनकारी, अस देह करे किम यारी ॥८॥</main>
    <bottom>यह शरीर तो मांस, रक्त, पीव, विष्टा आदि की थैली है और वह हड्डी, चर्बी आदि से भरा होने के कारण अपवित्र है तथा नौ द्वारों से मैल बाहर निकलता है - ऐसे शरीर के प्रति मोह-राग कैसे किया जा सकता है?  यह शरीर ऊपर से तो मक्खी के पंख समान पतली चमड़ी में मढ़ा हुआ है; इसलिये बाहर से सुन्दर लगता है, किन्तु यदि उसके भीतरी हाल तक विचार किया जाये तो उसमें अपवित्र वस्तुएँ भरी हैं; इसलिये उसमें ममत्व, अहंकार या राग करना व्यर्थ है । यहाँ शरीर को मलिन बतलाने का आशय - भेदज्ञान द्वारा शरीर के स्वरूप का ज्ञान कराके, अविनाशी निज पवित्र पद में रुचि करना है, किन्तु शरीर के प्रति द्वेषभाव उत्पन्न कराने का आशय नहीं । शरीर तो उसके अपने स्वभाव से ही अशुचिमय है और यह भगवान आत्मा निजस्वभाव से ही शुद्ध एवं सदा शुचिमय पवित्र चैतन्य पदार्थ है । इसलिये सम्यग्दृष्टि जीव अपने शुद्ध आत्मा की सन्मुखता द्वारा अपनी पर्याय में शुचिता की (पवित्रता की) वृद्धि करता है वह ``अशुचि भावना'' है ।।८ ।।</bottom>
    <tooltip>﻿पल=मांस 
रुधिर=रक्त 
राध=पीव
मल=विष्टा
कीकस=हड्डी 
वसादितैं=चरबी आदि से
मैली=अपवित्र 
घिनकारी=घृणा-ग्लानि उत्पन्न करनेवाले
नव द्वार=नौ दरवाजे 
बहैं=बहते हैं 
अस=ऐसे 
देह=शरीर में 
यारी=प्रेम-राग 
किमि=कैसे </tooltip>
    <image>/mnt/hgfs/winshare/Dropbox/collaborate/poojas/07_छहढाला/05_पांचवी-ढाल/images/08.jpg</image>
  </page>
  <page>
    <name>09</name>
    <main>﻿जो योगन की चपलाई, तातैं ह्वै आस्रव भाई
आस्रव दुखकार घनेरे, बुधिवन्त तिन्हें निरवेरे ॥९॥</main>
    <bottom>विकारी शुभाशुभभावरूप जो अरूपी दशा जीव में होती है, वह भाव-आस्रव है और उस समय नवीन कर्मयोग्य रजकणों का स्वयं-स्वत: आना (आत्मा के साथ एक क्षेत्र में आगमन होना) सो द्रव्य-आस्रव है । (उसमें जीव की अशुद्ध पर्यायें निमित्तमात्र हैं ।) पुण्य और पाप दोनों आस्रव और बन्ध के भेद हैं । पुण्य :- दया, दान, भक्ति, पूजा, व्रत आदि शुभराग सरागी जीव को होते हैं; वे अरूपी अशुभ भाव हैं और वह भावपुण्य है । तथा उस समय नवीन कर्मयोग्य रजकणों का स्वयं-स्वत: आना (आत्मा के साथ एक क्षेत्र में आगमन होना), सो द्रव्यपुण्य है । (उसमें जीव की अशुद्ध पर्याय निमित्तमात्र है ।) पाप :- हिंसा, असत्य, चोरी इत्यादि जो अशुभभाव हैं; वह भावपाप है और उस समय कर्मयोग्य पुद्गलों का आगमन होना, सो द्रव्यपाप है । (उसमें जीव की अशुद्ध पर्यायें निमित्त हैं ।) परमार्थ से (वास्तव में) पुण्य-पाप (शुभाशुभ) आत्मा को अहितकर हैं तथा वह आत्मा की क्षणिक अशुद्ध अवस्था है । द्रव्य पुण्य-पाप तो परवस्तु हैं, वे कहीं आत्मा का हित-अहित नहीं कर सकते - ऐसा यथार्थ निर्णय प्रत्येक ज्ञानी जीव को होता है और इसप्रकार विचार करके सम्यग्दृष्टि जीव स्वद्रव्य के अवलम्बन के बल से जितने अंश में आस्रवभाव को दूर करता है उतने अंश में उसे वीतरागता की वृद्धि होती है; उसे ``आस्रव भावना'' कहते हैं ।।९ ।।</bottom>
    <tooltip>﻿योगन की=योगों की 
चपलाई=चंचलता 
तातैं=उससे 
घनेरे=अत्यन्त 
दु:खकार=दु:खदायक
बुधिवन्त=बुद्धिमान 
तिन्हैं=उसे 
निरवेरे=दूर करें</tooltip>
    <image>/mnt/hgfs/winshare/Dropbox/collaborate/poojas/07_छहढाला/05_पांचवी-ढाल/images/09.jpg</image>
  </page>
  <page>
    <name>10</name>
    <main>﻿जिन पुण्य-पाप नहिं कीना, आतम अनुभव चित दीना
तिनही विधि आवत रोके, संवर लहि सुख अवलोके ॥१०॥</main>
    <bottom>आस्रव का रोकना, सो संवर है । सम्यग्दर्शनादि द्वारा मिथ्यात्वादि आस्रव रुकते हैं । शुभोपयोग तथा अशुभोपयोग दोनों बन्ध के कारण हैं - ऐसा सम्यग्दृष्टि जीव पहले से ही जानता है । यद्यपि साधक को निचली भूमिका में शुद्धता के साथ अल्प शुभाशुभभाव होते हैं; किन्तु वह दोनों को बन्ध का कारण मानता है, इसलिये सम्यग्दृष्टि जीव स्वद्रव्य के आलम्बन द्वारा जितने अंश में शुद्धता करना है उतने अंश में उसे संवर होता है, और वह क्रमश: शुद्धता में वृद्धि करके पूर्ण शुद्धता (संवर) प्राप्त करता है । यह ``संवर भावना'' है ।।१० ।।</bottom>
    <tooltip>﻿जिन=जिन्होंने 
पुण्य=शुभभाव 
पाप=अशुभभाव
नहिं कीना=नहीं किये 
आतम=आत्मा के 
अनुभव=अनुभव में
चित=ज्ञान को 
दीना=लगाया है 
तिनही=उन्होंने ही
आवत=आते हुए 
विधि=कर्मो को 
रोके=रोका है 
संवर लहि=संवर प्राप्त करके 
सुख=सुख का 
अवलोके=साक्षात्कार किया है</tooltip>
    <image>/mnt/hgfs/winshare/Dropbox/collaborate/poojas/07_छहढाला/05_पांचवी-ढाल/images/10.jpg</image>
  </page>
  <page>
    <name>11</name>
    <main>﻿निज काल पाय विधि झरना, तासों निज काज न सरना
तप करि जो कर्म खिपावै, सोई शिवसुख दरसावै ॥११॥</main>
    <bottom>अपनी-अपनी स्थिति पूर्ण होने पर कर्मो का खिर जाना तो प्रतिसमय अज्ञानी को भी होता है; वह कहीं शुद्धि का कारण नहीं होता, परन्तु सम्यग्दर्शन-ज्ञान-चारित्र द्वारा अर्थात् आत्मा के शुद्ध प्रतपन द्वारा जो कर्म खिर जाते हैं, वह अविपाक अथवा सकाम निर्जरा कहलाती है । तदनुसार शुद्धि की वृद्धि होते-होते सम्पूर्ण निर्जरा होती है, तब जीव शिवसुख (सुख की पूर्णतारूप मोक्ष) प्राप्त करता है । ऐसा जानता हुआ सम्यग्दृष्टि जीव स्वद्रव्य के आलम्बन द्वारा जो शुद्धि की वृद्धि करता है, वह ``निर्जरा भावना'' है ।।११ ।।</bottom>
    <tooltip>﻿निज काल=अपनी-अपनी स्थिति 
पाय=पूर्ण होने पर 
विधि=कर्म 
झरना=खिर जाते हैं
तासों=उससे 
निज काज=जीव का धर्मरूपी कार्य 
न सरना=नहीं होता
तप करि=आत्मा के शुद्ध प्रतपन द्वारा 
खिपावै=नाश करती है
शिवसुख=मोक्ष का सुख
दरसावै=दिखलाती है</tooltip>
    <image>/mnt/hgfs/winshare/Dropbox/collaborate/poojas/07_छहढाला/05_पांचवी-ढाल/images/11.jpg</image>
  </page>
  <page>
    <name>12</name>
    <main>﻿किनहू न करौ न धरै को, षड् द्रव्यमयी न हरै को
सो लोकमाहिं बिन समता, दुख सहै जीव नित भ्रमता ॥१२॥</main>
    <bottom>ब्रह्मा आदि किसी ने इस लोक को बनाया नहीं है; विष्णु या शेषनाग आदि किसी ने इसे टिका नहीं रखा है तथा महादेव आदि किसी से यह नष्ट नहीं होता; किन्तु यह छह द्रव्यमय लोक स्वयं से ही अनादि-अनन्त है; छहों द्रव्य नित्य स्व-स्वरूप से स्थित रहकर निरन्तर अपनी नई-नई पर्यायों (अवस्थाओं) से उत्पाद-व्ययरूप परिणमन करते रहते हैं । एक द्रव्य में दूसरे द्रव्य का अधिकार नहीं है । यह छह द्रव्य स्वरूप लोक, वह मेरा स्वरूप नहीं है । वह मुझसे त्रिकाल भिन्न है, मैं उससे भिन्न हूँ; मेरा शाश्वत चैतन्य-लोक ही मेरा स्वरूप है - ऐसा धर्मी जीव विचार करता है और स्वोन्मुखता द्वारा विषमता मिटाकर, साम्यभाव-वीतरागता बढ़ाने का अभ्यास करता है । यह ``लोक भावना'' है ।।१२ ।।</bottom>
    <tooltip>﻿किनहू=किसी ने 
न करौ=बनाया नहीं है
को=किसी ने 
न धरै=टिका नहीं रखा है
न हरै=नाश नहीं कर सकता
षड् द्रव्यमयी=छह प्रकार के द्रव्यस्वरूप है - छह द्रव्यों से परिपूर्ण है 
सो=ऐसे 
लोकमाहिं=लोक में 
बिन समता=वीतरागी समता बिना
नित=सदैव 
भ्रमता=भटकता हुआ  
दुख लहै=दु:ख सहन करता है</tooltip>
    <image>/mnt/hgfs/winshare/Dropbox/collaborate/poojas/07_छहढाला/05_पांचवी-ढाल/images/12.jpg</image>
  </page>
  <page>
    <name>13</name>
    <main>﻿अंतिम-ग्रीवकलौं की हद, पायो अनन्त विरियाँ पद
पर सम्यग्ज्ञान न लाधौ, दुर्लभ निज में मुनि साधौ ॥१३॥</main>
    <bottom>मिथ्यादृष्टि जीव मंद कषाय के कारण अनेक बार ग्रैवेयक तक उत्पन्न होकर अहमिन्द्रपद को प्राप्त हुआ है, परन्तु उसने एकबार भी सम्यग्ज्ञान प्राप्त नहीं किया; क्योंकि सम्यग्ज्ञान प्राप्त करना वह अपूर्व है; उसे तो स्वोन्मुखता के अनन्त पुरुषार्थ द्वारा ही प्राप्त किया जा सकता है और ऐसा होने पर विपरीत अभिप्राय आदि दोषों का अभाव होता है । सम्यग्दर्शन-ज्ञान आत्मा के आश्रय से ही होते हैं । पुण्य से, शुभराग से, जड़ कर्मादि से नहीं होते । इस जीव ने बाह्य संयोग, चारों गति के लौकिक पद अनन्तबार प्राप्त किये हैं, किन्तु निज आत्मा का यथार्थ स्वरूप स्वानुभव द्वारा प्रत्यक्ष करके उसे कभी नहीं समझा, इसलिये उसकी प्राप्ति अपूर्व है । बोधि अर्थात् निश्चयसम्यग्दर्शन-ज्ञान-चारित्र की एकता; उस बोधि की प्राप्ति प्रत्येक जीव को करना चाहिए । सम्यग्दृष्टि जीव स्व-सन्मुखतापूर्वक ऐसा चिंतवन करता है और अपनी बोधि और शुद्धि की वृद्धि का बारम्बार अभ्यास करता है । यह ``बोधि-दुर्लभ भावना'' है ।।१३ ।।</bottom>
    <tooltip>﻿अंतिम=अंतिम-नववें 
ग्रीवकलौं की हद=ग्रैवेयक तक के 
अनन्त विरियाँ=अनन्तबार 
पायो=प्राप्त किये
न लाधौ=प्राप्त न हुआ
दुर्लभ=ऐसे दुर्लभ सम्यग्ज्ञान को 
मुनि=मुनिराजों ने 
निज में=अपने आत्मा में 
साधौ=धारण किया है</tooltip>
    <image>/mnt/hgfs/winshare/Dropbox/collaborate/poojas/07_छहढाला/05_पांचवी-ढाल/images/13.jpg</image>
  </page>
  <page>
    <name>14</name>
    <main>﻿जो भाव मोहतैं न्यारे, दृग-ज्ञान-व्रतादिक सारे
सो धर्म जबै जिय धारै, तब ही सुख अचल निहारे ॥१४॥</main>
    <bottom>मोह अर्थात् मिथ्यादर्शन अर्थात् अतत्त्वश्रद्धान; उससे रहित निश्चयसम्यग्दर्शन, सम्यग्ज्ञान और सम्यक्चारित्र (रत्नत्रय) ही साररूप धर्म है । व्यवहार रत्नत्रय वह धर्म नहीं है - ऐसा बतलाने के लिए यहाँ गाथा में ``सारे'' शब्द का प्रयोग किया है । जब जीव निश्चय रत्नत्रयस्वरूप धर्म को स्वाश्रय द्वारा प्रकट करता है, तभी वह स्थिर, अक्षयसुख (मोक्ष) प्राप्त करता है । इस प्रकार चिंतवन करके सम्यग्दृष्टि जीव स्वोन्मुखता द्वारा शुचि की वृद्धि बारम्बार करता है । वह ``धर्म भावना'' है ।।१४ ।।</bottom>
    <tooltip>﻿मोह तैं=मोह से 
न्यारे=भिन्न
सारे=साररूप अथवा निश्चय 
दृग-ज्ञान-व्रतादिक=दर्शन-ज्ञान-चारित्ररूप रत्नत्रय आदिक 
जिय=जीव 
धारै=उसे धारण करता है
अचल सुख=मोक्ष 
निहारै=देखता है - प्राप्त करता है </tooltip>
    <image>/mnt/hgfs/winshare/Dropbox/collaborate/poojas/07_छहढाला/05_पांचवी-ढाल/images/14.jpg</image>
  </page>
  <page>
    <name>15</name>
    <main>﻿सो धर्म मुनिनकरि धरिये, तिनकी करतूत उचरिये
ताको सुनिये भवि प्रानी, अपनी अनुभूति पिछानी ॥१५॥</main>
    <bottom>निश्चयरत्नत्रयस्वरूप धर्म को भावलिंगी दिगम्बर जैन मुनि ही अंगीकार करते हैं, अन्य कोई नहीं । अब, आगे उन मुनियों के सकलचारित्र का वर्णन किया जाता है । हे भव्यो! उन मुनिवरों का चारित्र सुनो और अपने आत्मा का अनुभव करो ।।१५ ।।</bottom>
    <tooltip>﻿सो=ऐसा रत्नत्रय 
मुनिनकरि=मुनियों द्वारा
धरिये=धारण किया जाता है
तिनकी=उन मुनियों की 
करतूत=क्रियाएँ
उचरिये=कही जाती हैं
भवि प्रानी=हे भव्यजीवो 
ताको=उसे 
अपनी=अपने आत्मा के 
अनुभूति=अनुभव को 
पिछानी=पहिचानो</tooltip>
    <image>/mnt/hgfs/winshare/Dropbox/collaborate/poojas/07_छहढाला/05_पांचवी-ढाल/images/15.jpg</image>
  </page>
</book>
