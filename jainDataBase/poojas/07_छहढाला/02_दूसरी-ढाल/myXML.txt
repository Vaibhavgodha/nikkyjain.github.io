<book>
  <page>
    <name>01</name>
    <main>﻿ऐसे मिथ्या दृग-ज्ञान-चर्णवश, भ्रमत भरत दुख जन्म-मर्ण
तातैं इनको तजिये सुजान, सुन तिन संक्षेप कहूँ बखान ॥१॥</main>
    <bottom>﻿इस चरण से ऐसा समझना चाहिए कि मिथ्यादर्शन, ज्ञान, चारित्र से ही जीव को दु:ख होता है अर्थात् शुभाशुभ रागादि विकार तथा पर के साथ एकत्व की श्रद्धा, ज्ञान और मिथ्या आचरण से ही जीव दु:खी होता है; क्योंकि कोई संयोग सुख-दु:ख का कारण नहीं हो सकता - ऐसा जानकर सुखार्थी को इन मिथ्याभावों का त्याग करना चाहिए । इसीलिये मैं यहाँ संक्षेप से उन तीनों का वर्णन करता हूँ ॥</bottom>
    <tooltip>मिथ्या दृग=ज्ञान=चर्णवश=मिथ्यादर्शन, मिथ्याज्ञान और मिथ्याचारित्र के वश होकर 
ऐसे=इसप्रकार 
जन्म=मरण=जन्म और मरण के 
दुख=दु:खों को 
भरत=भोगता हुआ 
भ्रमत=भटकता फिरता है । 
तातैं=इसलिये 
इनको=इन तीनों को 
सुजान=भलीभाँति जानकर 
तजिये=छोड़ देना चाहिए । 
संक्षेप=संक्षेप से 
कहूँ बखान=वर्णन करता हूँ, उसे 
सुन=सुनो  </tooltip>
  </page>
  <page>
    <name>02</name>
    <main>﻿जीवादि प्रयोजनभूत तत्त्व, सरधैं तिनमाहिं विपर्ययत्व
चेतन को है उपयोग रूप, विन मूरत चिन्मूरत अनूप ॥२॥</main>
    <bottom>﻿यथार्थरूप से शुद्धात्मदृष्टि द्वारा जीव, अजीव, आस्रव, बंध, संवर, निर्जरा और मोक्ष - इन सात तत्त्वों की श्रद्धा करने से सम्यग्दर्शन होता है । इसलिये इन सात तत्त्वों को जानना आवश्यक है । सातों तत्त्वों का विपरीत श्रद्धान करना, उसे अगृहीत मिथ्यादर्शन कहते हैं । जीव ज्ञान-दर्शन उपयोगस्वरूप अर्थात् ज्ञाता-दृष्टा है । अमूर्तिक, चैतन्यमय तथा उपमारहित है ।</bottom>
    <tooltip>जीवादि=जीव, अजीव, आस्रव, बंध, संवर, निर्जरा और मोक्ष 
प्रयोजनभूत=प्रयोजनभूत 
तत्त्व=तत्त्व हैं 
तिनमाहिं=उनमें 
विपर्ययत्व=विपरीत 
सरधैं=श्रद्धा करना 
चेतन को= आत्मा का 
रूप=स्वरूप 
उपयोग=देखना=जानना अथवा दर्शन=ज्ञान 
विन मूरत=अमूर्तिक 
चिन्मूरत=चैतन्यमय 
अनूप=उपमा रहित है </tooltip>
  </page>
  <page>
    <name>03</name>
    <main>﻿पुद्गल नभ धर्म अधर्म काल, इनतैं न्यारी है जीव चाल
ताकों न जान विपरीत मान, करि करै देह में निज पिछान ॥३॥</main>
    <bottom>﻿पुद्गल, धर्म, अधर्म, आकाश और काल - ये पाँच अजीव द्रव्य हैं । जीव त्रिकाल ज्ञानस्वरूप तथा पुद्गलादि द्रव्यों से पृथक् है, किन्तु मिथ्यादृष्टि जीव आत्मा के स्वभाव की यथार्थ श्रद्धा न करके अज्ञानवश विपरीत मानकर, शरीर ही मैं हूँ, शरीर के कार्य मैं कर सकता हूँ, मैं अपनी इच्छानुसार शरीर की व्यवस्था रख सकता हूँ - ऐसा मानकर शरीर को ही आत्मा मानता है । (यह जीवतत्त्व की विपरीत श्रद्धा है) ॥</bottom>
    <tooltip>पुद्गल=पुद्गल 
नभ=आकाश 
इनतैं=इनसे 
जीव चाल=जीव का स्वभाव अथवा परिणाम
न्यारी=भिन्न 
ताकों=उस स्वभाव को 
न जान=नहीं जानता और 
विपरीत=विपरीत 
मान करि=मानकर 
देह में=शरीर में 
निज=आत्मा की 
पिछान=पहिचान 
करे=करता है </tooltip>
  </page>
  <page>
    <name>04</name>
    <main>﻿मैं सुखी दुखी मैं रंक राव, मेरे धन गृह गो-धन प्रभाव
मेरे सुत तिय मैं सबल दीन, बेरूप सुभग मूरख प्रवीण ॥४॥</main>
    <bottom>﻿जीवतत्त्व की भूल : जीव तो त्रिकाल ज्ञानस्वरूप है, उसे अज्ञानी जीव नहीं जानता और जो शरीर है; सो मैं ही हूँ, शरीर के कार्य मैं कर सकता हूँ, शरीर स्वस्थ हो तो मुझे लाभ हो, बाह्य अनुकूल संयोगों से मैं सुखी और प्रतिकूल संयोगों से मैं दु:खी, मैं निर्धन, मैं धनवान, मैं बलवान, मैं निर्बल, मैं मनुष्य, मैं कुरूप, मैं सुन्दर - ऐसा मानता है; शरीराश्रित उपदेश तथा उपवासादि क्रियाओं में अपनत्व मानता है - इत्यादि मिथ्या अभिप्राय द्वारा जो अपने परिणाम नहीं हैं, उन्हें आत्मा का परिणाम मानता है, वह जीवतत्त्व की भूल है ॥</bottom>
    <tooltip>﻿रंक=निर्धन
राव=राजा हूँ 
गृह=घर 
गो-धन=गाय, भैंस आदि 
प्रभाव=बड़प्पन 
मेरे सुत=मेरी संतान 
तिय=मेरी स्त्री
सबल=बलवान 
दीन=निर्बल
बेरूप=कुरूप 
सुभग=सुन्दर 
मूरख=मूर्ख 
प्रवीण=चतुर हूँ </tooltip>
  </page>
  <page>
    <name>05</name>
    <main>﻿तन उपजत अपनी उपज जान, तन नशत आपको नाश मान
रागादि प्रगट ये दु:ख देन, तिनही को सेवत गिनत चैन ॥५॥</main>
    <bottom>﻿अजीवतत्त्व की भूल :- मिथ्यादृष्टि जीव ऐसा मानता है कि शरीर की उत्पत्ति (संयोग) होने से मैं उत्पन्न हुआ और शरीर का नाश (वियोग) होने से मैं मर जाऊँगा (आत्मा का मरण मानता है), धन, शरीरादि जड़ पदार्थो में परिवर्तन होने से अपने में इष्ट-अनिष्ट परिवर्तन मानना, शरीर क्षुधा-तृषारूप अवस्था होने से मुझे क्षुधा-तृषादि होते हैं; शरीर कटने से मैं कट गया - इत्यादि जो अजीव की अवस्थाएँ हैं, उन्हें अपनी मानता है - यह अजीवतत्त्व की भूल है ॥
आस्रवतत्त्व की भूल :- जीव अथवा अजीव कोई भी पर पदार्थ आत्मा को किंचित् भी सुख-दु:ख, सुधार-बिगाड़, इष्ट-अनिष्ट नहीं कर सकते, तथापि अज्ञानी ऐसा नहीं मानता । पर में कर्तृत्व, ममत्वरूप मिथ्यात्व तथा राग-द्वेषादि शुभाशुभ आस्रवभाव प्रत्यक्ष दु:ख देनेवाले हैं, बंध के ही कारण हैं, तथापि अज्ञानी जीव उन्हें सुखकर जानकर सेवन करता है और शुभभाव भी बन्ध का ही कारण है - आस्रव है, उसे हितकर मानता है । परद्रव्य जीव को लाभ-हानि नहीं पहुँचा सकते, तथापि उन्हें इष्ट-अनिष्ट मानकर उनमें प्रीति-अप्रीति करता है; मिथ्यात्व, राग-द्वेष का स्वरूप नहीं जानता; पर पदार्थ मुझे सुख-दु:ख देते हैं अथवा राग-द्वेष-मोह कराते हैं - ऐसा मानता है, वह आस्रवतत्त्व की भूल है ॥</bottom>
    <tooltip>﻿तन=शरीर के 
उपजत=उत्पन्न होने से 
अपनी=अपना आत्मा  
जान=ऐसा मानता है
आपको=आत्मा का 
नाश=मरण हुआ  
रागादि=राग, द्वेष, मोहादि 
प्रगट=स्पष्ट रूप से 
दु:ख देन=दु:ख देने वाले हैं 
तिनही को=उनकी 
सेवत=सेवा करता हुआ 
चैन=सुख 
गिनत=मानता है  </tooltip>
  </page>
  <page>
    <name>06</name>
    <main>﻿शुभ-अशुभ बंध के फल मंझार, रति-अरति करै निज पद विसार
आतमहित हेतु विराग ज्ञान, ते लखै आपको कष्टदान ॥६॥</main>
    <bottom>﻿बंधतत्त्व की भूल :- अघातिकर्म के फलानुसार पदार्थो की संयोग-वियोगरूप अवस्थाएँ होती हैं । मिथ्यादृष्टि जीव उन्हें अनुकूल प्रतिकूल मानकर उनसे मैं सुखी-दु:खी हूँ - ऐसी कल्पना द्वारा राग-द्वेष, आकुलता करता है । धन, योग्य स्त्री, पुत्रादि का संयोग होने से रति करता है; रोग, निंदा, निर्धनता, पुत्र-वियोगादि होने से अरति करता है; पुण्य-पाप दोनों बंधनकर्ता हैं, किन्तु ऐसा न मानकर पुण्य को हितकारी मानता है; तत्त्वदृष्टि से तो पुण्य-पाप दोनों अहितकर ही हैं; परन्तु अज्ञानी ऐसा निर्धाररूप नहीं मानता - वह बन्धतत्त्व की विपरीत श्रद्धा है ॥
संवरतत्त्व की भूल :- निश्चयसम्यग्दर्शन-ज्ञान-चारित्र ही जीव को हितकारी हैं; स्वरूप में स्थिरता द्वारा राग का जितना अभाव वह वैराग्य है और वह सुख के कारणरूप है; तथापि अज्ञानी जीव उसे कष्टदाता मानता है - यह संवरतत्त्व की विपरीत श्रद्धा है ॥</bottom>
    <tooltip>निज पद=आत्मा के स्वरूप को 
विसार=भूलकर 
बंध के=कर्मबंध के 
शुभ=अच्छे 
फल मँझार=फल में 
रति=प्रेम 
करै=करता है 
अशुभ=बुरे फल से 
अरति=द्वेष करता है
विराग=राग=द्वेष का अभाव 
आत्महित=आत्मा के हित के 
हेतु=कारण हैं 
ते=उन्हें 
आपको=आत्मा को 
कष्टदान=दु:ख देनेवाले 
लखै=मानता है </tooltip>
  </page>
  <page>
    <name>07</name>
    <main>﻿रोके न चाह निजशक्ति खोय, शिवरूप निराकुलता न जोय
याही प्रतीतिजुत कछुक ज्ञान, सो दुखदायक अज्ञान जान ॥७॥</main>
    <bottom>﻿निर्जरातत्त्व की भूल :- आत्मा में आंशिक शुद्धि की वृद्धि तथा अशुद्धि की हानि होना, उसे संवरपूर्वक निर्जरा कहा जाता है; वह निश्चयसम्यग्दर्शन पूर्वक ही हो सकती है । ज्ञानानन्दस्वरूप में स्थिर होने से शुभ-अशुभ इच्छा का निरोध होता है वह तप है । तप दो प्रकार का है :- (१) बालतप (२) सम्यक्तप; 
अज्ञानदशा में जो तप किया जाता है, वह बालतप है, उससे कभी सच्ची निर्जरा नहीं होती; किन्तु आत्मस्वरूप में सम्यक् प्रकार से स्थिरता-अनुसार जितना शुभ-अशुभ इच्छा का अभाव होता है, वह सच्ची निर्जरा है - सम्यक्तप है; किन्तु मिथ्यादृष्टि जीव ऐसा नहीं मानता । अपनी अनन्त ज्ञानादि शक्ति को भूलकर पराश्रय में सुख मानता है, शुभाशुभ इच्छा तथा पाँच इन्द्रियों के विषयों की चाह को नहीं रोकता - यह निर्जरातत्त्व की विपरीत श्रद्धा है ॥
मोक्षतत्त्व की भूल :- पूर्ण निराकुल आत्मिक सुख की प्राप्ति अर्थात् जीव की सम्पूर्ण शुद्धता वह मोक्ष का स्वरूप है तथा वही सच्चा सुख है; किन्तु अज्ञानी ऐसा नहीं मानता । मोक्ष होने पर तेज में तेज मिल जाता है अथवा वहाँ शरीर, इन्द्रियाँ तथा विषयों के बिना सुख कैसे हो सकता है? वहाँ से पुन: अवतार धारण करना पड़ता है - इत्यादि । इसप्रकार मोक्षदशा में निराकुलता नहीं मानता, वह मोक्षतत्त्व की विपरीत श्रद्धा है ॥
अज्ञान :- अगृहीत मिथ्यादर्शन के रहते हुए जो कुछ ज्ञान हो, उसे अगृहीत मिथ्याज्ञान कहते हैं; वह महान् दु:खदाता है । उपदेशादि बाह्य निमित्तों के आलम्बन द्वारा उसे नवीन ग्रहण नहीं किया है, किन्तु अनादिकालीन है, इसलिये उसे अगृहीत (स्वाभाविक-निसर्गज) मिथ्याज्ञान कहते हैं ॥</bottom>
    <tooltip>निजशक्ति=अपने आत्मा की शक्ति 
खोय=खोकर 
चाह=इच्छा को 
न रोके=नहीं रोकता 
निराकुलता=आकुलता के अभाव को 
शिवरूप=मोक्षका स्वरूप 
न जोय=नहीं मानता  
याही=इस 
प्रतीतिजुत=मिथ्या मान्यता सहित 
कछुक ज्ञान=जो कुछ ज्ञान है 
सो=वह 
दुखदायक=कष्ट देनेवाला 
अज्ञान=अगृहीत मिथ्याज्ञान 
जान=समझना चाहिये । </tooltip>
  </page>
  <page>
    <name>08</name>
    <main>﻿इन जुत विषयनि में जो प्रवृत्त, ताको जानो मिथ्याचरित्त
यों मिथ्यात्वादि निसर्ग जेह, अब जे गृहीत, सुनिये सु तेह ॥८॥</main>
    <bottom>﻿अगृहीत मिथ्यादर्शन तथा अगृहीत मिथ्याज्ञान सहित पाँच इन्द्रियों के विषय में प्रवृत्ति करना उसे अगृहीत मिथ्याचारित्र कहा जाता है । इन तीनों को दु:ख का कारण जानकर तत्त्वज्ञान द्वारा उनका त्याग करना चाहिए ॥</bottom>
    <tooltip>﻿विषयनि में=पाँच इन्द्रियों के विषयों में 
इन जुत=अगृहीत मिथ्यादर्शन तथा अगृहीत मिथ्याज्ञान सहित 
प्रवृत्त=प्रवृत्ति करता है 
ताको=उसे 
मिथ्याचरित्त=अगृहीत मिथ्याचारित्र 
जानो=समझो  
निसर्ग=अगृहीत 
मिथ्यात्वादि=मिथ्यादर्शन, मिथ्याज्ञान और मिथ्याचारित्र का 
तेह=उसे </tooltip>
  </page>
  <page>
    <name>09-10</name>
    <main>﻿जो कुगुरु कुदेव कुधर्म सेव, पोषैं चिर दर्शनमोह एव
अंतर रागादिक धरैं जेह, बाहर धन अम्बरतैं सनेह ॥९॥
धारैं कुलिंग लहि महत भाव, ते कुगुरु जन्मजल उपलनाव</main>
    <bottom>﻿कुगुरु, कुदेव और कुधर्म की सेवा करने से दीर्घकाल तक मिथ्यात्व का ही पोषण होता है अर्थात् कुगुरु, कुदेव और कुधर्म का सेवन ही गृहीत मिथ्यादर्शन कहलाता है ।
परिग्रह दो प्रकार का है - एक अंतरंग और दूसरा बहिरंग । मिथ्यात्व, राग-द्वेषादि अंतरंग परिग्रह हैं और वस्त्र, पात्र, धन, मकानादि बहिरंग परिग्रह हैं । वस्त्रादि सहित होने पर भी अपने को जिनलिंगधारी मानते हैं, वे कुगुरु हैं । जिनमार्ग में तीन लिंग तो श्रद्धापूर्वक हैं । एक तो जिनस्वरूप-निर्ग्रंथ दिगंबर मुनिलिंग, दूसरा उत्कृष्ट श्रावकरूप दसवीं-ग्यारहवीं प्रतिमाधारी श्रावकलिंग और तीसरा आर्यिकाओं का रूप - यह स्त्रियों का लिंग, इन तीन के अतिरिक्त कोई चौथा लिंग सम्यग्दर्शनस्वरूप नहीं है; इसलिये इन तीन के अतिरिक्त अन्य लिंगों को जो मानता है, उसे जिनमत की श्रद्धा नहीं है, किन्तु वह मिथ्यादृष्टि है । (दर्शनपाहुड गाथा १८)'' इसलिये जो कुलिंग के धारक हैं, मिथ्यात्वादि अंतरंग तथा वस्त्रादि बहिरंग परिग्रह सहित हैं, अपने को मुनि मानते हैं, मनाते हैं, वे कुगुरु हैं । जिसप्रकार पत्थर की नौका डूब जाती है तथा उसमें बैठने वाले भी डूबते हैं; उसीप्रकार कुगुरु भी स्वयं संसारसमुद्र में डूबते हैं और उनकी वंदना तथा सेवा-भक्ति करनेवाले भी अनंत संसार में डूबते हैं अर्थात् कुगुरु की श्रद्धा, भक्ति, पूजा, विनय तथा अनुमोदना करने से गृहीत मिथ्यात्व का सेवन होता है और उससे जीव अनंतकाल तक भव-भ्रण करता है ॥</bottom>
    <tooltip>﻿कुगुरु=मिथ्या गुरु की 
कुदेव=मिथ्यादेव की 
कुधर्म=मिथ्या धर्म की 
सेव=सेवा करता है, वह 
चिर=अति दीर्घकाल तक 
दर्शनमोह=मिथ्यादर्शन 
एव=ही 
पोषैं=पोषता है 
जेह=जो 
अंतर=अंतर में 
रागादिक=मिथ्यात्व-राग-द्वेष 
धरैं=धारण करता है 
अम्बरतैं=वस्त्रादि 
महत भाव=महात्मापने का भाव 
लहि=ग्रहण करके 
कुलिंग=मिथ्यावेषों 
धारैं=धारण करता है 
जन्मजल=संसाररूपी समुद्र में 
उपलनाव=पत्थर की नौका समान है  </tooltip>
  </page>
  <page>
    <name>10-11</name>
    <main>﻿जो राग-द्वेष मलकरि मलीन, वनिता गदादिजुत चिह्न चीन ॥१०॥
ते हैं कुदेव तिनकी जु सेव, शठ करत न तिन भवभ्रमण छेव</main>
    <bottom>﻿जो राग और द्वेषरूपी मैल से मलिन (रागी-द्वेषी) हैं और स्त्री, गदा, आभूषण आदि चिह्नों से जिनको पहिचाना जा सकता है, वे 'कुदेव' कहे जाते हैं । जो अज्ञानी ऐसे कुदेवों की सेवा (पूजा, भक्ति और विनय) करते हैं, वे इस संसार का अन्त नहीं कर सकते अर्थात् अनन्तकाल तक उनका भवभ्रण नहीं मिटता ॥</bottom>
    <tooltip>﻿राग-द्वेष मलकरि मलीन=राग-द्वेषरूपी मैल से मलिन हैं
वनिता=स्त्री 
गदादि जुत=गदा आदि सहित 
चिह्न चीन=चिह्नों से पहिचाने जाते हैं 
कुदेव=झूठे देव हैं 
तिनकी=उन कुदेवों की 
जु=जो 
शठ=मूर्ख 
सेव करत=सेवा करते हैं, 
तिन =उनका 
भवभ्रमण=संसार में भ्रमण करना 
न छेव=नहीं मिटता </tooltip>
  </page>
  <page>
    <name>11-12</name>
    <main>﻿रागादि भावहिंसा समेत, दर्वित त्रस थावर मरण खेत ॥११॥
जे क्रिया तिन्हैं जानहु कुधर्म, तिन सरधै जीव लहै अशर्म
याकूँ गृहीत मिथ्यात्व जान, अब सुन गृहीत जो है अज्ञान ॥१२॥</main>
    <bottom>﻿जिस धर्म में मिथ्यात्व तथा रागादिरूप भावहिंसा और त्रस तथा स्थावर जीवों के घातरूप द्रव्यहिंसा को धर्म माना जाता है, उसे कुधर्म कहते हैं । जो जीव उस कुधर्म की श्रद्धा करता है, वह दु:ख प्राप्त करता है । ऐसे मिथ्या गुरु, देव और धर्म की श्रद्धा करना, उसे ``गृहीत मिथ्यादर्शन'' कहते हैं । वह परोपदेश आदि बाह्य कारण के आश्रय से ग्रहण किया जाता है, इसलिये "गृहीत'' कहलाता है । अब गृहीत मिथ्याज्ञान का वर्णन किया जाता है ॥</bottom>
  </page>
  <page>
    <name>13</name>
    <main>﻿एकान्तवाद-दूषित समस्त, विषयादिक पोषक अप्रशस्त
रागी कुमतनिकृत श्रुताभ्यास, सो है कुबोध बहु देन त्रास ॥१३॥</main>
    <bottom>﻿अर्थात् – अनेक धर्मात्मक वस्तु के किसी एक ही धर्म को समस्त वस्तु कहने के कारण, दूषित तथा विषय कषाय आदि को पुष्ट करने वाले कपिल आदि कुगुरूओं के बनाये हुए सब प्रकार के खोटे शास्त्रों का पढ्ना, पढाना, सुनना, सुनाना, गृहीत मिथ्याज्ञान कहलाता है ।</bottom>
  </page>
  <page>
    <name>14</name>
    <main>﻿जो ख्याति लाभ पूजादि चाह, धरि करन विविध विध देहदाह
आतम अनात्म के ज्ञानहीन, जे जे करनी तन करन छीन ॥१४॥</main>
    <bottom>﻿शरीर और आत्मा का भेदविज्ञान न होने से जो यश, धनसंपत्ति, आदर-सत्कार आदि की इच्छा से मानादि कषाय के वशीभूत होकर शरीर को क्षीण करनेवाली अनेक प्रकार की क्रियाएँ करता है, उसे "गृहीत मिथ्याचारित्र'' कहते हैं ।</bottom>
  </page>
  <page>
    <name>15</name>
    <main>﻿ते सब मिथ्याचारित्र त्याग, अब आतम के हित पंथ लाग
जगजाल-भ्रमण को देहु त्याग, अब दौलत! निज आतम सुपाग ॥१५॥</main>
    <bottom>﻿आत्महितैषी जीव को निश्चय सम्यग्दर्शन-ज्ञान-चारित्र ग्रहण करके गृहीत मिथ्यादर्शन-ज्ञान-चारित्र तथा अगृहीत मिथ्यादर्शन-ज्ञान-चारित्र का त्याग करके आत्मकल्याण के मार्ग में लगना चाहिए । श्री पण्डित दौलतरामजी अपनी आत्मा को सम्बोधन करके कहते हैं कि - हे आत्मन्! पराश्रयरूप संसार अर्थात् पुण्य-पाप में भटकना छोड़कर सावधानी से आत्मस्वरूप में लीन हो ॥</bottom>
  </page>
</book>
