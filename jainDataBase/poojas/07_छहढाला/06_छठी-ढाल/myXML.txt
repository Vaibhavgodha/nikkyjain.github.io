<book>
  <page>
    <name>01</name>
    <main>﻿षट्काय जीव न हननतैं, सब विध दरवहिंसा टरी
रागादि भाव निवारतैं, हिंसा न भावित अवतरी
जिनके न लेश मृषा न जल, मृण हू बिना दीयो गहैं
अठदश सहस विध शील घर, चिद्ब्रह्म में नित रमि रहैं ॥१॥</main>
    <bottom>निश्चयसम्यग्दर्शन-ज्ञानपूर्वक स्वरूप में निरन्तर एकाग्रतापूर्वक रमण करना ही मुनिपना है । ऐसी भूमिका में निर्विकल्प ध्यानदशारूप सातवाँ गुणस्थान बारम्बार आता ही है । छठवें गुणस्थान के समय उन्हें पंच महाव्रत, नग्नता, समिति आदि अट्ठाईस मूलगुण के शुद्धभाव होते हैं, किन्तु उसे वे धर्म नहीं मानते; तथा उस काल भी उन्हें तीन कषाय चौकड़ी के अभावरूप शुद्ध परिणति निरन्तर वर्तती ही है । छह काय (पृथ्वीकाय आदि पाँच स्थावर काय तथा एक त्रस काय) के जीवों का घात करना, सो द्रव्यहिंसा है और राग, द्वेष, काम, क्रोध, मान इत्यादि भावों की उत्पत्ति होना, सो भावहिंसा है । वीतरागी मुनि (साधु) यह दो प्रकार की हिंसा नहीं करते, इसलिये उनको (१) अहिंसा महाव्रत होता है । स्थूल या सूक्ष्म - ऐसे दोनों प्रकार के झूठ वे नहीं बोलते, इसलिये उनको (२) सत्य महाव्रत होता है । अन्य किसी वस्तु की तो बात ही क्या, किन्तु मिट्टी और पानी भी दिये बिना ग्रहण नहीं करते, इसलिये उनको (३) अचौर्यमहाव्रत होता है । शील के अठारह हजार भेदों का सदा पालन करते हैं और चैतन्यरूप आत्मस्वरूप में लीन रहते हैं, इसलिये उनको (४) ब्रह्मचर्य (आत्म- स्थिरतारूप) महाव्रत होता है ।।१ ।।</bottom>
    <tooltip>﻿षट्काय जीव=छह काय के जीवों को 
न हननतैं=घात न करने के भाव से 
दरवहिंसा=द्रव्यहिंसा 
टरी=दूर हो जाती है 
रागादि भाव=राग-द्वेष, काम, क्रोध, मान, माया, लोभ आदि भावों को 
निवारतैं=दूर करने से 
भावित हिंसा=भाव हिंसा भी 
न अवतरी=नहीं होती 
जिनके=उन मुनियों को 
लेश=किंचित् 
मृषा=झूठ
जल=पानी 
मृण=मिट्टी 
हू=भी 
बिना दीयो=दिये बिना 
न गहैं=ग्रहण नहीं करते 
अठदश सहस=अठारह हजार 
विध=प्रकार के 
शील=शील को - ब्रह्मचर्य को 
धर=धारण करके 
नित=सदा
चिद्ब्रह्म में=चैतन्यस्वरूप आत्मा में 
रमि रहैं=लीन रहते हैं</tooltip>
  </page>
  <page>
    <name>02</name>
    <main>﻿अंतर चतुर्दस भेद बाहिर, संग दसधा तैं टलैं
परमाद तजि चौकर मही लखि, समिति ईर्या तैं चलैं
जग-सुहितकर सब अहितहर, श्रुति सुखद सब संशय हरैं
भ्रमरोग-हर जिनके वचन-मुखचन्द्र तैं अमृत झरैं ॥२॥</main>
    <bottom>वीतरागी मुनि चौदह प्रकार के अन्तरंग और दश प्रकार के बहिरंग परिग्रहों से रहित होते हैं, इसलिये उनको (५) परिग्रहत्याग महाव्रत होता है । दिन में सावधानीपूर्वक चार हाथ आगे की भूमि देखकर चलने का विकल्प उठे, वह (१) ईर्या समिति है तथा जिसप्रकार चन्द्रमा से शीतलतारूप अमृत झरता है, उसीप्रकार मुनि के मुखचन्द्र से जगत का हित करनेवाले, सर्व अहित का नाश करनेवाले, सुनने में सुखकर, सर्व प्रकार की शंकाओं को दूर करनेवाले और मिथ्यात्व (विपरीतता या सन्देह) रूपी रोग का नाश करनेवाले ऐसे अमृतवचन निकलते हैं । इसप्रकार समितिरूप बोलने का विकल्प मुनि को उठता है, वह (२) भाषा समिति है ।
प्रश्न :- सच्ची समिति किसे कहते हैं?
उत्तर :- पर जीवों की रक्षा हेतु यत्नाचार प्रवृत्ति को अज्ञानी जीव समिति मानते हैं; किन्तु हिंसा के परिणामों से तो पापबन्ध होता है । यदि रक्षा के परिणामों से संवर कहोगे तो पुण्यबन्ध का कारण क्या सिद्ध होगा?  तथा मुनि एषणा समिति में दोष को टालते हैं; वहाँ रक्षा का प्रयोजन नहीं है, इसलिये रक्षा के हेतु ही समिति नहीं है तो फिर समिति किसप्रकार होती है?  मुनि को किंचित् राग होने पर गमनादि क्रियाएँ होती हैं, वहाँ उन क्रियाओं में अति आसक्ति के अभाव से प्रमादरूप प्रवृत्ति नहीं होती तथा दूसरे जीवों को दु:खी करके अपना गमनादि प्रयोजन सिद्ध नहीं करते, इसलिये उनसे स्वयं दया का पालन होता है - इसप्रकार सच्ची समिति है । मोक्षमार्ग-प्रकाशक (देहली)१ पृष्ठ ३३५) ।।२ ।</bottom>
    <tooltip>﻿चतुर्दस भेद=चौदह प्रकार के 
अन्तर=अन्तरंग 
दसधा=दस प्रकार के 
बाहिर=बहिरंग
संग=परिग्रह से 
टलैं=रहित होते हैं
परमाद=प्रमाद-असावधानी 
तजि=छोड़कर 
चौकर=चार हाथ 
मही=जमीन 
लखि=देखकर 
समिति तैं=समिति से 
चलैं=चलते हैं 
जिनके=जिन मुनिराजों के
मुखचन्द्र तैं=मुखरूपी चन्द्र से 
जग सुहितकर=जगत का सच्चा हित करनेवाला
सब अहितहर=सर्व अहित का नाश करनेवाला
श्रुति सुखद=सुनने में प्रिय लगे - ऐसा 
सब संशय=समस्त संशयों का 
हरैं=नाशक 
भ्रम रोगहर=मिथ्यात्वरूपी रोग को हरनेवाला 
वचन अमृत=वचनरूपी अमृत 
झरैं=झरता है</tooltip>
  </page>
  <page>
    <name>03</name>
    <main>﻿छ्यालीस दोष बिना सुकुल, श्रावकतनैं घर अशन को
लैं तप बढ़ावन हेतु, नहिं तन-पोषते तजि रसन को
शुचि ज्ञान संयम उपकरण, लखिकैं गहैं लखिकैं धरैं
निर्जन्तु थान विलोकि तन-मल मूत्र श्लेष्म परिहरैं ॥३॥</main>
    <bottom>वीतरागी जैन मुनि-साधु उत्तम कुलवाले श्रावक के घर, आहार के छियालीस दोषों को टालकर तथा अमुक रसों का त्याग करके आिथवा स्वाद का राग न करर्केे शरीर को पुष्ट करने का अभिप्राय न रखकर, मात्र तप की वृद्धि करने के लिए आहार ग्रहण करते हैं; इसलिये उनको (३) एषणासमिति होती है । पवित्रता के साधन कमण्डल को, ज्ञान के साधन शास्त्र को और संयम के साधन पीछी को - जीवों की विराधना बचाने हेतु देखभाल कर रखते हैं तथा उठाते हैं; इसलिये उनको (४) आदान-निक्षेपण समिति होती है । मल-मूत्र-कफ आदि शरीर के मैल को जीवरहित स्थान देखकर त्यागते हैं; इसलिये उनको (५) व्युत्सर्ग अर्थात् प्रतिष्ठापन समिति होती है ।।३ ।।</bottom>
    <tooltip>﻿सुकुल=उत्तम कुलवाले 
श्रावकतनैं=श्रावक के घर 
रसन को=छहों रस अथवा एक-दो रसों को 
तजि=छोड़कर 
नहिं पोषते=पुष्ट न करते हुए 
बढ़ावन हेतु=वृद्धि करने के हेतु 
छ्यालीस=छियालीस
दोष बिना=दोषों को दूर करके 
अशन को=भोजन को 
लैं=ग्रहण करते हैं
शुचि=पवित्रता के 
उपकरण=साधन कमण्डल को 
उपकरण =साधन शास्त्र को 
संयम=संयम के 
उपकरण  =साधन पीछी
को लखिकैं=देखकर 
गहैं=ग्रहण करते हैं 
धरैं=रखते हैं
मल=विष्टा 
मूत्र=पेशाब 
श्लेष्म=थूक को 
निर्जन्तु थान=जीव रहित स्थान 
विलोकि=देखकर 
परिहरैं=त्यागते हैं</tooltip>
  </page>
  <page>
    <name>04</name>
    <main>﻿सम्यक् प्रकार निरोध मन वच काय, आतम ध्यावते
तिन सुथिर मुद्रा देखि मृगगण उपल खाज खुजावते
रस रूप गंध तथा फरस अरु शब्द शुभ असुहावने
तिनमें न राग विरोध पंचेन्द्रिय-जयन पद पावने ॥४॥</main>
    <bottom>इस गाथा में निश्चय गुप्ति का तथा भावलिंगी मुनि के अट्ठाईस मूलगुणों में पाँच इन्द्रियों की विजय के स्वरूप का वर्णन करते हैं । भावलिंगी मुनि जब उग्र पुरुषार्थ द्वारा शुद्धोपयोगरूप परिणमित होकर निर्विकल्प रूप में स्वरूप में गुप्त होते हैं - वह निश्चय गुप्ति है । उस समय मन-वचन-काय की क्रिया स्वयं रुक जाती है । उनकी शांत और अचल मुद्रा देखकर, उनके शरीर को पत्थर समझकर मृगों के १झुण्ड (पशु) खाज (खुजली) खुजाते हैं, तथापि वे मुनि अपने ध्यान में निश्चल रहते हैं । उन भावलिंगी मुनियों को तीन गुप्तियाँ हैं ।
प्रश्न :- गुप्ति किसे कहते हैं?
उत्तर :- मन-वचन-काया की बाह्य चेष्टा मिटाना चाहे, पाप का चिंतवन न करे, मौन धारण करे तथा गमनादि न करे; उसे अज्ञानी जीव गुप्ति मानते हैं । उस समय मन में तो भक्ति आदिरूप अनेक प्रकार के शुभरागादि विकल्प उठते हैं; इसलिये प्रवृत्ति में तो गुप्तिपना हो नहीं सकता । (सम्यग्दर्शन-ज्ञान और आत्मा में लीनता द्वारा) वीतरागभाव होने पर जहाँ (मन-वचन-काया की चेष्टा न हो, वही गुप्ति है । (मोक्षमार्ग-प्रकाशक पृष्ठ २३५) । मुनि प्रिय (अनुकूल) और अप्रिय (प्रतिकूल) पाँच इन्द्रियों के पाँच रस, पाँच रूप, दो गंध, आठ स्पर्श तथा शब्दरूप विषयों में राग द्वेष नहीं करते । इसप्रकार (५) पाँच इन्द्रियों को जीतने के कारण वे जितेन्द्रिय कहलाते हैं ।।४ ।।</bottom>
    <tooltip>﻿सम्यक् प्रकार=भलीभाँति 
निरोध=निरोध करके
आतम=अपने आत्मा का 
ध्यावते=ध्यान करते हैं
तिन=उन मुनियों की 
सुथिर=सुस्थिर-शांत 
मुद्रा=अवस्था 
देखि=देखकर
उपल=पत्थर समझकर
मृगगण=हिरन अथवा चौपाये प्राणियों के समूह 
खाज=अपनी खाजखुजली
खुजावते=खुजाते हैं 
शुभ=प्रिय 
असुहावने=अप्रिय 
रस=पाँच रस 
रूप=पाँच 
वर्ण गंध=दो गन्ध
फरस=आठ प्रकार के स्पर्श 
राग-विरोध=राग या द्वेष 
पंचेन्द्रिय जयन=पाँच इन्द्रियों को जीतनेवाला अर्थात् जितेन्द्रिय 
पावने=प्राप्त करते हैं</tooltip>
  </page>
  <page>
    <name>05</name>
    <main>﻿समता सम्हारैं, थुति उचारैं, वन्दना जिनदेव को
नित करैं श्रुति-रति, करैं प्रतिक्रम, तजैं तन अहमेव को
जिनके न न्हौन, न दंतधोवन, लेश अम्बर आवरन
भू माहिं पिछली रयनि में कछु शयन एकासन करन ॥५॥</main>
    <bottom>वीतरागी मुनि सदा (१) सामायिक, (२) सच्चे देव-गुरुशास्त्र की स्तुति, (३) जिनेन्द्र भगवान की वन्दना, (४) स्वाध्याय, (५) प्रतिक्रमण, (६) कायोत्सर्ग (शरीर के प्रति ममता का त्याग) करते हैं; इसलिये उनको छह आवश्यक होते हैं और वे मुनि कभी भी (१) स्नान नहीं करते, (२) दाँतों की सफाई नहीं करते, (३) शरीर को ढँकने के लिए थोड़ासा भी वस्त्र नहीं रखते तथा (४) रात्रि के पिछले भाग में एक करवट से भूमि पर कुछ समय शयन करते हैं ।।५ ।।</bottom>
    <tooltip>﻿समता=सामायिक 
सम्हारैं=सम्हालकर करते हैं
थुति=स्तुति 
उचारैं=बोलते हैं 
जिनदेव को=जिनेन्द्र भगवान की 
वन्दना=वन्दना करते हैं
श्रुतिरति=स्वाध्याय में प्रेम 
करैं=करते हैं
प्रतिक्रम=प्रतिक्रमण 
अहमेव को=ममता को 
न्हौन=स्नान
दंतधोवन=दाँतों को स्वच्छ करना 
अंबर आवरन=शरीर ढँकने के लिए वस्त्र 
लेश=किंचित् भी 
पिछली रयनि में=रात्रि के पिछले भाग में 
भूमाहिं=धरती पर 
एकासन=एक करवट 
कछु=कुछ समय तक </tooltip>
  </page>
  <page>
    <name>06</name>
    <main>﻿इक बार दिन में लें अहार, खड़े अलप निज-पान में
कचलोंच करत न डरत परिषह सौं, लगे निज ध्यान में
अरि मित्र महल मसान कंचन, काँच निन्दन थुति करन
अर्घावतारन असि-प्रहारन में सदा समता धरन ॥६॥</main>
    <bottom>[वे वीतरागी मुनि] (५) दिन में एकबार (६) खड़े-खड़े अपने हाथ में रखकर थोड़ा आहार लेते हैं; (७) केश का लोंच करते हैं; आत्मध्यान में मग्न रहकर परिषहों से नहीं डरते अर्थात् बाईस प्रकार के परिषहों पर विजय प्राप्त करते हैं तथा शत्रु-मित्र, महल-श्मशान, सुवर्ण-काँच, निन्दक और स्तुति करनेवाले - इन सबमें समभाव (राग-द्वेष का अभाव) रखते हैं अर्थात् किसी पर राग-द्वेष नहीं करते ।
प्रश्न :- सच्चा परिषह-जय किसे कहते हैं?
उत्तर :- क्षुधा, तृषा, शीत, उष्ण, डाँस-मच्छर, चर्या, शय्या, वध, रोग, तृणस्पर्श, मल, नग्नता, अरति, स्त्री, निषद्या, आक्रोश, याचना, सत्कारपुरस्कार, अलाभ, अदर्शन, प्रज्ञा और अज्ञान - ये बाईस प्रकार के परिषह हैं । भावलिंगी मुनि को प्रतिसमय तीन कषाय का (अनन्तानुबन्धी आदि का) अभाव होने से स्वरूप में सावधानी के कारण जितने अंश में राग-द्वेष की उत्पत्ति नहीं होती, उतने अंश में उनका निरन्तर परिषह-जय होता है । क्षुधादिक लगने पर उसके नाश का उपाय न करना, उसे (अज्ञानी जीव) परिषह सहन कहते हैं । वहाँ उपाय तो नहीं किया; किन्तु अंतरंग में क्षुधादि अनिष्ट सामग्री मिलने से दु:खी हुआ तथा रति आदि का कारण मिलने से सुखी हुआ किन्तु वे तो दु:ख-स्वरूप परिणाम है और आर्त-रौद्रध्यान हैं; ऐसे भावों से संवर किस प्रकार हो सकता है?
प्रश्न :- तो फिर परिषह-जय किसप्रकार होता है?
उत्तर :- तत्त्वज्ञान के अभ्यास से कोई पदार्थ इष्ट-अनिष्ट भासित न हो; दु:ख के कारण मिलने से दु:खी न हो तथा सुख के कारण मिलने से सुखी न हो, किन्तु ज्ञेयरूप से उसका ज्ञाता ही रहे; वही सच्चा परिषहजय है । (मोक्षमार्ग प्रकाशक, पृष्ठ ३३६) ।।६ ।।</bottom>
    <tooltip>﻿निज-पान में=अपने हाथ में रखकर 
अल्प=थोड़ा-सा 
कचलोंच=केशलोंच 
निज ध्यान में=अपने आत्मा के ध्यान में 
लगे=तत्पर होकर
परिषह सौं=बाईस प्रकार के परिषहों से 
न डरत=नहीं डरते 
अरि मित्र=शत्रु या मित्र 
महल मसान=महल या श्मशान
कंचन काँच=सोना या काँच 
निन्दन थुति करन=निन्दा या स्तुति करनेवाले 
अर्घावतारन=पूजा करनेवाले
असि प्रहारन=तलवार से प्रहार करनेवाले</tooltip>
  </page>
  <page>
    <name>07</name>
    <main>﻿तप तपैं द्वादश, धरैं वृष दश, रतनत्रय सेवैं सदा
मुनि साथ में वा एक विचरैं चहैं नहिं भवसुख कदा
यों है सकल संयम चरित, सुनिये स्वरूपाचरन अब
जिस होत प्रकटै आपनी निधि, मिटै पर की प्रवृत्ति सब ॥७॥</main>
    <bottom>(१) भावलिंगी मुनि का शुद्धात्मस्वरूप में लीन रहकर प्रतपना-प्रतापवन्त वर्तना, सो तप है । तथा हठरहित बारह प्रकार के तप के शुभ विकल्प होते हैं, वह व्यवहार तप है । वीतरागभावरूप उत्तमक्षमादि परिणाम सो धर्म है । भावलिंगी मुनि को उपर्युक्तानुसार तप और धर्म का आचरण होता है । वे मुनियों के संघ में अथवा अकेले विहार करते हैं; किसी भी समय सांसारिक सुख की इच्छा नहीं करते । - इसप्रकार सकलचारित्र का स्वरूप कहा । (२) अज्ञानी जीव अनशनादि तप से निर्जरा मानते हैं; किन्तु मात्र बाह्य तप करने से तो निर्जरा होती नहीं है । शुद्धोपयोग निर्जरा का कारण है, इसलिये उपचार से तप को भी निर्जरा का कारण कहा है । यदि बाह्य दु:ख सहन करना ही निर्जरा का कारण हो, तब तो पशु आदि भी क्षुधा-तृषा सहन करते हैं ।
प्रश्न :- वे तो पराधीनतापूर्वक सहन करते हैं । जो स्वाधीनरूप से धर्मबुद्धिपूर्वक उपवासादि तप करे, उसे तो निर्जरा होती है न?
उत्तर :- धर्मबुद्धि से बाह्य उपवासादि करे तो वहाँ उपयोग तो अशुभ, शुभ या शुद्धरूप - जिसप्रकार जीव परिणमे, परिणमित होगा; उपवास के प्रमाण में यदि निर्जरा हो तो निर्जरा का मुख्य कारण उपवासादि सिद्ध हो, किन्तु ऐसा तो हो नहीं सकता; क्योंकि परिणाम दुष्ट होने पर उपवासादि करने से भी, निर्जरा कैसे सम्भव हो सकती है? यहाँ यदि ऐसा कहोगे कि - जैसे अशुभ, शुभ या शुद्धरूप उपयोग परिणमित हो, तदनुसार बन्ध-निर्जरा हैं तो उपवासादि तप निर्जरा का मुख्य कारण कहाँ रहा? - वहाँ अशुभ और शुभ परिणाम तो बन्ध के कारण सिद्ध हुए तथा शुद्ध परिणाम निर्जरा का कारण सिद्ध हुआ ।
प्रश्न :- यदि ऐसा है तो अनशनादि को तप की संज्ञा किसप्रकार कही गई?
उत्तर :- उन्हें बाह्य-तप कहा है; बाह्य का अर्थ यह है कि बाह्य में दूसरों को दिखाई दे कि यह तपस्वी है; किन्तु स्वयं तो जैसे अंतरंग-परिणाम होंगे, वैसा ही फल प्राप्त करेगा । (३) तथा अंतरंग तपों में भी प्रायश्चित, विनय, वैयावृत्य, स्वाध्याय, त्याग और ध्यानरूप क्रिया में बाह्य प्रवर्तन है, वह तो बाह्य-तप जैसा ही जानना; जैसी बाह्य-क्रिया है, उसीप्रकार यह भी बाह्य-क्रिया है; इसलिये प्रायश्चित्त आदि बाह्य-साधन भी अन्तरंग तप नहीं हैं । परन्तु ऐसा बाह्य प्रवर्तन होने पर जो अंतरंग परिणामों की शुद्धता हो, उसका नाम अन्तरंग तप जानना; और वहाँ तो निर्जरा ही है, वहाँ बन्ध नहीं होता तथा उस शुद्धता का अल्पांश भी रहे तो जितनी शुद्धता हुई, उससे तो निर्जरा है तथा जितना शुभभाव है, उससे बन्ध है । इसप्रकार अनशनादि क्रिया को उपचार से तप संज्ञा दी गई है - ऐसा जानना और इसलिये उसे व्यवहारतप कहा है । व्यवहार और उपचार का एक ही अर्थ है । अधिक क्या कहें? इतना समझ लेना कि निश्चयधर्म तो वीतरागभाव है तथा अन्य अनेक प्रकार के भेद निमित्त की अपेक्षा से उपचार से कहे हैं; उन्हें व्यवहारमात्र धर्म संज्ञा जानना । इस रहस्य को (अज्ञानी) नहीं जानता, इसलिये उसे निर्जरा का - तप का भी सच्चा श्रद्धान नहीं है । (मोक्षमार्ग प्रकाशक, पृष्ठ २३३, टोडरमल स्मारक ग्रन्थमाला से प्रकाशित) ।
प्रश्न :- क्रोधादिक का त्याग और उत्तम क्षमादि धर्म कब होता है?
उत्तर :- बन्धादि के भय से अथवा स्वर्ग-मोक्ष की इच्छा से (अज्ञानी जीव) क्रोधादिक नहीं करता, किन्तु वहाँ क्रोध-मानादि करने का अभिप्राय तो गया नहीं है । जिसप्रकार कोई राजादि के भय से अथवा बड़प्पन-प्रतिष्ठा के लोभ से परस्त्री सेवन नहीं करता तो उसे त्यागी नहीं कहा जा सकता, उसीप्रकार यह भी क्रोधादि का त्यागी नहीं है । तो फिर किसप्रकार त्यागी होता है? - कि पदार्थ इष्ट-अनिष्ट भासित होने पर क्रोधादि होते हैं, किन्तु जब तत्त्वज्ञान के अभ्यास से कोई इष्ट-अनिष्ट भासित न हो, तब स्वयं क्रोधादिक की उत्पत्ति नहीं होती और तभी सच्चे क्षमादि धर्म होते हैं । (मोक्षमार्ग प्रकाशक, पृष्ठ २२९ - टोडरमल स्मारक ग्रन्थमाला से प्रकाशित) । (४) अब, आठवें छन्द में स्वरूपाचरणचारित्र का वर्णन करेंगे, उसे सुनो कि जिसके प्रकट होने से आत्मा की अनन्तज्ञान, अनन्तदर्शन, अनन्तसुख और अनन्तवीर्य आदि शक्तियों का पूर्ण विकास होता है और परपदार्थ की ओर की सर्वप्रकार की प्रवृत्ति दूर होती है - वह स्वरूपाचरणचारित्र है ।</bottom>
    <tooltip>﻿द्वादश=बारह प्रकार के तप
तपैं=तप करते हैं
 दश=दश प्रकार के 
वृष=धर्म को 
धरैं=धारण करते हैं
रतनत्रय=सम्यग्दर्शन, सम्यग्ज्ञान तथा सम्यक्चारित्र का 
सेवैं=सेवन करते हैं 
मुनि साथ में=मुनियों के संघ में 
एक=अकेले 
विचरैं=विचरते हैं 
भवसुख=सांसारिक सुखों की 
नहिं चहैं=इच्छा नहीं करते 
निधि=ज्ञानादिक सम्पत्ति 
पर की=परवस्तुओं की </tooltip>
  </page>
  <page>
    <name>08</name>
    <main>﻿जिन परम पैनी सुबुधि छैनी, डारि अन्तर भेदिया
वरणादि अरु रागादितैं निज भाव को न्यारा किया
निजमाहिं निज के हेतु निजकर, आपको आपै गह्यो
गुण गुणी ज्ञाता ज्ञान ज्ञेय मँझार कछु भेद न रह्यो ॥८॥</main>
    <bottom>जिसप्रकार कोई पुरुष तीक्ष्ण छैनी द्वारा पत्थर आदि के दो भाग पृथक्-पृथक् कर देता है, उसीप्रकार स्वरूपाचरणचारित्र का आचरण करते समय वीतरागी मुनि अपने अन्तरंग में भेदविज्ञानरूपी छैनी द्वारा अपने आत्मा के स्वरूप को द्रव्यकर्म से तथा शरीरादिक नोकर्म से और रागद्वेषादिरूप भावकर्मो से भिन्न करके अपने आत्मा में, आत्मा के लिए, आत्मा को स्वयं जानते हैं; तब उनके स्वानुभव में गुण, गुणी तथा ज्ञाता, ज्ञान और ज्ञेय - ऐसे कोई भेद नहीं रहते ।।८ ।।</bottom>
    <tooltip>﻿जिन=जो वीतरागी मुनिराज 
परम=अत्यन्त 
पैनी=तीक्ष्ण 
सुबुधि=सम्यग्ज्ञान अर्थात् भेदविज्ञानरूपी 
डारि=पटककर 
अन्तर=अन्तरंग में 
भेदिया=भेद करके 
निजभाव को=आत्मा के वास्तविक स्वरूप को 
वरणादि=वर्ण, रस, गन्ध तथा स्पर्शरूप द्रव्यकर्म से 
अरु=और 
रागादितैं=राग-द्वेषादिरूप भावकर्म से 
न्यारा किया=भिन्न करके 
निजमाहिं=अपने आत्मा में 
निज के हेतु=अपने लिए 
निजकर=अपने द्वारा 
आपको=आत्मा को 
आपै=स्वयं अपने से 
गह्यो=ग्रहण करते हैं
ज्ञेय=ज्ञान का विषय
मँझार=ज्ञान में 
कछु भेद न रह्यो=किंचित्मात्र भेद नहीं रहता</tooltip>
  </page>
  <page>
    <name>09</name>
    <main>﻿जहँ ध्यान ध्याता ध्येय को न विकल्प, वच भेद न जहाँ
चिद्भाव कर्म, चिदेश करता, चेतना किरिया तहाँ
तीनों अभिन्न अखिन्न शुध उपयोग की निश्चल दशा
प्रकटी जहाँ दृग-ज्ञान-व्रत ये, तीनधा एकै लसा ॥९॥</main>
    <bottom>वीतरागी मुनिराज स्वरूपाचरण के समय जब आत्मध्यान में लीन हो जाते हैं; तब ध्यान, ध्याता और ध्येय - ऐसे भेद नहीं रहते, वचन का विकल्प भी नहीं होता । वहाँ (आत्मध्यान में) तो आत्मा ही १कर्म, आत्मा ही कर्ता और आत्मा का भाव, वह ही क्रिया होती है अर्थात् कर्ता, कर्म और क्रिया - वे तीनों बिलकुल अखण्ड, अभिन्न हो जाते हैं और शुद्धोपयोग की अचल दशा प्रकट होती है, जिसमें सम्यग्दर्शन, सम्यग्ज्ञान और सम्यक्चारित्र एक साथ-एकरूप होकर प्रकाशमान होते हैं ।।९ ।।</bottom>
    <tooltip>﻿विकल्प=भेद
वच=वचन का 
भेद न=विकल्प नहीं होता
चिद्भाव=आत्मा का स्वभाव ही 
चिदेश=आत्मा ही 
करता=कर्ता
चेतना=चैतन्यस्वरूप आत्मा ही 
किरिया=क्रिया होता है
अभिन्न=भेदरहित - एक
अखिन्न=अखण्ड
दशा=पर्याय 
तीनधा=ये तीनों 
एकै=एकरूप - अभेदरूप से 
लसा=शोभायमान होते हैं</tooltip>
  </page>
  <page>
    <name>10</name>
    <main>﻿परमाण नय निक्षेप को न उद्योत अनुभव में दिखै
दृग-ज्ञान-सुख-बलमय सदा, नहिं आन भाव जु मो विखै
मैं साध्य साधक मैं अबाधक, कर्म अरु तसु फलनितैं
चित् पिंड चंड अखंड सुगुणकरंड च्युत पुनि कलनितैं ॥१०॥</main>
    <bottom>इस स्वरूपाचरणचारित्र के समय मुनियों के आत्मानुभव में प्रमाण, नय और निक्षेप का विकल्प तो उठता ही नहीं, किन्तु गुण-गुणी का भेद भी नहीं होता - ऐसा ध्यान होता है । प्रथम ऐसा ध्यान होता है कि मैं अनन्तदर्शन-अनन्तज्ञान-अनन्तसुख और अनन्तवीर्यरूप हूँ; मुझमें कोई रागादिक भाव नहीं हैं; मैं ही साध्य हूँ, मैं ही साधक हूँ और कर्म तथा कर्मफल से पृथक् हूँ । मैं ज्ञान-दर्शन-चेतनास्वरूप निर्मल ऐश्वर्यवान तथा अखण्ड, सहज शुद्ध गुणों का भण्डार और पुण्य-पाप से रहित हूँ । तात्पर्य यह है कि सर्व प्रकार के विकल्पों से रहित निर्विकल्प आत्मस्थिरता को स्वरूपाचरणचारित्र कहते हैं ।।१० ।।</bottom>
    <tooltip>﻿परमाण=प्रमाण
उद्योत=प्रकट न 
दिखै=दिखाई नहीं देता
दृग-ज्ञान-सुख-बलमय=अनन्तदर्शनअनन्तज्ञान-अनन्तसुख और अनन्तवीर्यय हूँ
मो विखै=मेरे स्वरूप में
आन=अन्य राग-द्वेषादि 
फलनितैं=फलों के 
अबाधक=विकल्परहित 
चित् पिंड=ज्ञान-दर्शनचेतनास्वरूप 
चंड=निर्मल तथा ऐश्वर्यवान 
अखंड=अखंड 
सुगुण करंड=सुगुणों का भंडार
पुनि=और 
कलनितैं=अशुद्धता से 
च्युत=रहित हूँ</tooltip>
  </page>
  <page>
    <name>11</name>
    <main>﻿यों चिन्त्य निज में थिर भये, तिन अकथ जो आनंद लह्यो
सो इन्द्र नाग नरेन्द्र वा अहमिन्द्रकैं नाहीं कह्यो
तब ही शुकल ध्यानाग्नि करि, चउघाति विधि कानन दह्यो
सब लख्यो केवलज्ञानकरि, भविलोक को शिवमग कह्यो ॥११॥</main>
    <bottom>इस स्वरूपाचरणचारित्र के समय मुनिराज जब उपर्युक्तानुसार चिंतवन - विचार करके आत्मा में लीन हो जाते हैं; तब उन्हें जो आनन्द होता है, वैसा आनन्द इन्द्र, नागेन्द्र, नरेन्द्र (चक्रवर्ती) या अहमिन्द्र (कल्पातीत देव) को भी नहीं होता । यह स्वरूपाचरणचारित्र प्रकट होने के पश्चात् स्वद्रव्य में उग्र एकाग्रता से - शुक्लध्यानरूप अग्नि द्वारा - चार १घातिकर्मो का नाश होता है और अरिहन्त दशा तथा केवलज्ञान की प्राप्ति होती है, जिसमें तीनकाल और तीनलोक के समस्त पदार्थ स्पष्ट ज्ञात होते हैं और तब भव्यजीवों को मोक्षमार्ग का उपदेश देते हैं ।।११ ।।</bottom>
    <tooltip>﻿चिन्त्य=चिंतवन करके 
निज में=आत्मस्वरूप में
थिर भये=लीन होने पर 
तिन=उन मुनियों को 
अकथ=कहा न जा सकें - ऐसा - वचन से पार 
नाग =नागेन्द्र को
नरेन्द्र=चक्रवर्ती को 
अहमिन्द्र को=या अहमिन्द्र को 
तब ही=वह स्वरूपाचरणचारित्र प्रकट होने के पश्चात् जब 
शुकल ध्यानाग्नि करि=शुक्लध्यानरूपी अग्नि द्वारा
चउघाति विधि कानन=चार घातिकर्मोरूपी वन 
दह्यो=जल जाता है 
केवलज्ञानकरि=केवलज्ञान से 
सब=तीनकाल और तीनलोक में होनेवाले समस्त पदार्थो के सर्वगुण तथा पर्यायों को 
लख्यो=प्रत्यक्ष जान लेते हैं
भविलोक को=भव्यजीवों को 
कह्यो=बतलाते हैं</tooltip>
  </page>
  <page>
    <name>12</name>
    <main>﻿पुनि घाति शेष अघाति विधि, छिनमाहिं अष्टम भू वसैं
वसु कर्म विनसैं सुगुण वसु, सम्यक्त्व आदिक सब लसैं
संसार खार अपार पारावार तरि तीरहिं गये
अविकार अकल अरूप शुचि, चिद्रूप अविनाशी भये ॥१२॥</main>
    <bottom>अरिहन्त दशा अथवा केवलज्ञान प्राप्त करने के पश्चात् उस जीव को भी जिन गुणों की पर्यायों में अशुद्धता होती है, उनका क्रमश: अभाव कर वह जीव पूर्ण शुद्ध दशा को प्रकट करता है और उससमय असिद्धत्व नामक अपने उदयभाव का नाश होता है तथा चार अघाति कर्मो का भी स्वयं सर्वथा अभाव हो जाता है । सिद्धदशा में सम्यक्त्वादि आठ गुण (गुणों की निर्मल पर्यायें) प्रकट होते हैं । मुख्य आठ गुण व्यवहार से कहे हैं; निश्चय से तो अनन्त गुण (सर्व गुणों की पर्यायें) शुद्ध होते हैं और स्वाभाविक ऊर्ध्वगमन के कारण एक समयमात्र में लोकाग्र में पहुँचकर वहाँ स्थिर रह जाते हैं । ऐसे जीव संसाररूपी दु:खदायी तथा अगाध समुद्र से पार हो गये हैं और वही जीव निर्विकारी, अशरीरी, अमूर्तिक, शुद्ध चैतन्यरूप तथा अविनाशी होकर सिद्धदशा को प्राप्त हुए हैं ।।१२ ।।</bottom>
    <tooltip>﻿पुनि=केवलज्ञान प्राप्त करने के पश्चात् 
अघाति विधि=अघातिया कर्मो का 
 घाति=नाश करके 
छिनमाहिं=कुछ ही समय में 
अष्टम भू=आठवीं पृथ्वी - ईषत् प्राग्भार - मोक्ष क्षेत्र में 
वसैं=निवास करते हैं
वसु कर्म=आठ कर्मो का 
विनसैं=नाश हो जाने से
सम्यक्त्व आदिक=सम्यक्त्वादि
लसैं=शोभायमान होते हैं
संसार खार अपार पारावार=संसाररूपी खारे तथा अगाध समुद्र को 
तरि=पार करके
तीरहिं=किनारे पर 
गये=पहुँच जाते हैं 
अविकार=विकाररहित
अकल=शरीररहित
अरूप=रूपरहित
शुचि=शुद्ध-निर्दोष 
चिद्रूप=दर्शन-ज्ञान-चेतनास्वरूप 
अविनाशी=नित्य-स्थायी 
भये=होते हैं </tooltip>
  </page>
  <page>
    <name>13</name>
    <main>﻿निजमाहिं लोक-अलोक गुण, परजाय प्रतिबिम्बित थये
रहिहैं अनन्तानन्त काल, यथा तथा शिव परिणये
धनि धन्य हैं जे जीव, नरभव पाय यह कारज किया
तिनही अनादि भ्रमण पंच प्रकार तजि वर सुख लिया ॥१३॥</main>
    <bottom>सिद्ध भगवान के आत्मा में केवलज्ञान द्वारा लोक और अलोक (समस्त पदार्थ) अपने-अपने गुण और तीनोंकाल की पर्यायों सहित एकसाथ, स्वच्छ दर्पण के दृष्टान्तरूप से - सर्वप्रकार से स्पष्ट ज्ञात होते हैं; (किन्तु ज्ञान में दर्पण की भाँति छाया और आकृति नहीं पड़ती) । वे पूर्ण पवित्रतारूप मोक्षदशा को प्राप्त हुए हैं तथा वह दशा वहाँ विद्यमान अन्य सिद्ध- मुक्त जीवों की भाँति १अनन्तानन्त काल तक रहेगी; अर्थात् अपरिमित काल व्यतीत हो जाये, तथापि उनकी अखण्ड ज्ञायकता-शान्ति आदि में किंचित् बाधा नहीं आती । यह मनुष्यपर्याय प्राप्त करके जिन जीवों ने शुद्ध चैतन्य की प्राप्तिरूप कार्य किया है, वे जीव महान धन्यवाद (प्रशंसा) के पात्र हैं और उन्होंने अनादिकाल से चले आ रहे पंच परावर्तनरूप संसार के परिभ्रमण का त्याग करके उत्तम सुख - मोक्षसुख प्राप्त किया है ।।१३ ।।</bottom>
    <tooltip>﻿निजमाहिं=उन सिद्धभगवान के आत्मा में 
प्रतिबिम्बित थये=झलकने लगते हैं अर्थात् ज्ञात होने लगते हैं
शिव=मोक्षरूप से 
परिणये=परिणमित हुए हैं 
अनन्तानन्त काल=अनन्त-अनन्त काल तक
रहिहैं=रहेंगे
नरभव पाय=पुरुष पर्याय प्राप्त करके 
धनि धन्य हैं=महान धन्यवाद के पात्र हैं 
भ्रमण=पाँच प्रकार के परिवर्तनरूप संसारपरिभ्रमण को 
तजि=छोड़कर </tooltip>
  </page>
  <page>
    <name>14</name>
    <main>﻿मुख्योपचार दु भेद यों बड़भागि रत्नत्रय धरैं
अरु धरेंगे ते शिव लहैं, तिन सुयश-जल-जग-मल हरैं
इमि जानि आलस हानि साहस ठानि, यह सिख आदरौ
जबलों न रोग जरा गहै, तबलौं झटिति निज हित करौ ॥१४॥</main>
    <bottom>जो सत्पुरुषार्थी जीव सर्वज्ञ-वीतराग कथित निश्चय और व्यवहाररत्नत्रय का स्वरूप जानकर, उपादेय तथा हेय तत्त्वों का स्वरूप समझकर अपने शुद्ध उपादान-आश्रित निश्चयरत्नत्रय को (शुद्धात्माश्रित वीतरागभावस्वरूप मोक्षमार्ग को) धारण करते हैं तथा करेंगे, वे जीव पूर्ण पवित्रतारूप मोक्षमार्ग को प्राप्त होते हैं और होंगे । (गुणस्थान के प्रमाण में शुभराग आता है, वह व्यवहार-रत्नत्रय का स्वरूप जानना तथा उसे निश्चय से उपादेय न मानना, उसका नाम व्यवहार-रत्नत्रय का धारण करना है) । जो जीव मोक्ष को प्राप्त हुए हैं और होंगे, उनका सुकीर्तिरूपी जल कैसा है? - कि जो सिद्ध परमात्मा का यथार्थ स्वरूप समझकर स्वोन्मुख होनेवाले भव्यजीव हैं, उनके संसार (मलिनभाव) रूपी मल को हरने का निमित्त है । ऐसा जानकर प्रमाद को छोड़कर, साहस अर्थात् सच्चा पुरुषार्थ करके यह उपदेश अङ्गीकार करो कि जबतक रोग या वृद्धावस्था ने शरीर को नहीं घेरा है, तबतक शीघ्र (वर्तमान में ही) आत्मा का हित कर लो ।।१४ ।।</bottom>
    <tooltip>﻿बड़भागि=जो महा पुरुषार्थी जीव 
मुख्योपचार=निश्चय और व्यवहार 
दुभेद=ऐसे दो प्रकार के
धरैं अरु धरेंगे=धारण करते हैं और करेंगे 
शिव=मोक्ष
लहैं=प्राप्त करते हैं 
सुयश-जल=सुकीर्तिरूपी जल 
जग-मल=संसाररूपी मैल का 
हरैं=नाश करता है
इमि=ऐसा
जानि=जानकर 
आलस=प्रमाद (स्वरूप में असावधानी) 
हानि=छोड़कर
साहस=पुरुषार्थ 
ठानि=करने 
सिख=शिक्षा-उपदेश 
आदरौ=ग्रहण करो 
जबलौं=जबतक 
रोग जरा=रोग या वृद्धावस्था 
गहै=न आये 
तबलौं=तबतक 
झटिति=शीघ्र 
निज हित=आत्मा का हित </tooltip>
  </page>
  <page>
    <name>15</name>
    <main>﻿यह राग-आग दहै सदा, तातैं समामृत सेइये
चिर भजे विषय-कषाय अब तो, त्याग निजपद बेइये
कहा रच्यो पर पद में, न तेरो पद यहै, क्यों दुख सहै
अब "दौल''! होउ सुखी स्वपद-रचि, दाव मत चूकौ यहै ॥१५॥</main>
    <bottom>यह राग (मोह, अज्ञान) रूपी अग्नि अनादिकाल से निरन्तर संसारी जीवों को जला रही है - दु:खी कर रही है इसलिये जीवों को निश्चयरत्नत्रयमय समतारूपी अमृत का पान करना चाहिए, जिससे राग-द्वेष मोह (अज्ञान) का नाश हो । विषय-कषायों का सेवन विपरीत पुरुषार्थ द्वारा अनादिकाल से कर रहा है; अब उसका त्याग करके आत्मपद (मोक्ष) प्राप्त करना चाहिए । तू दु:ख किसलिये सहन करता है? तेरा वास्तविक स्वरूप अनन्तदर्शन, ज्ञान, सुख और अनन्तवीर्य है, उसमें लीन होना चाहिए । ऐसा करने से ही सच्चा-सुख मोक्ष प्राप्त हो सकता है । इसलिये हे दौलतराम! हे जीव! अब आत्मस्वरूप को प्राप्त कर! आत्मस्वरूप को पहिचान! यह उत्तम अवसर बारम्बार प्राप्त नहीं होता, इसलिये इसे न गँवा । सांसारिक मोह का त्याग करके मोक्षप्राप्ति का उपाय कर !  यहाँ विशेष यह समझना कि - जीव अनादिकाल से मिथ्यात्वरूपी अग्नि तथा राग-द्वेषरूप अपने अपराध से ही दु:खी हो रहा है, इसलिये अपने यथार्थ पुरुषार्थ से ही सुखी हो सकता है । ऐसा नियम होने से जड़कर्म के उदय से या किसी पर के कारण दु:खी हो रहा है अथवा पर के द्वारा जीव को लाभ-हानि होते हैं - ऐसा मानना उचित नहीं है ।।१५ ।।</bottom>
    <tooltip>﻿राग-आग=रागरूपी अग्नि 
सदा=अनादिकाल से निरन्तर जीव को 
दहै=जला रही है
तातैं=इसलिये 
समामृत=समतारूप अमृत का 
सेइये=सेवन करना चाहिए 
विषय-कषाय=विषय-कषाय का
चिर भजे=अनादिकाल से सेवन किया है 
बेइये=जानना चाहिए - प्राप्त करना चाहिए
पर पद में=परपदार्थो में - परभावों में 
कहा=क्यों 
रच्यो=आसक्त-सन्तुष्ट हो रहा है
सहै=सहन करता है
रचि=लगकर
दाव=अवसर 
मत चूकौ=न गँवाओ</tooltip>
  </page>
  <page>
    <name>16</name>
    <main>﻿इक नव वसु इक वर्ष की, तीज शुक्ल वैशाख
कर्यो तत्त्व-उपदेश यह, लखि बुधजन की भाख
लघु-धी तथा प्रमादतैं, शब्द अर्थ की भूल
सुधी सुधार पढ़ो सदा, जो पावो भव-कूल ॥</main>
    <bottom>पण्डित बुधजनकृत छहढाला के कथन का आधार लेकर मैंने (दौलतराम ने) विक्रम संवत १८९१, वैशाख शुक्ला ३ (अक्षय तृतीया) के दिन इस छहढाला ग्रन्थ की रचना की है । मेरी अल्पबुद्धि तथा प्रमादवश उसमें कहीं शब्द की या अर्थ की भूल रह गई हो तो बुद्धिमान उसे सुधारकर पढ़ें, ताकि जीव संसार-समुद्र को पार करने में शक्तिमान हो ।</bottom>
  </page>
</book>
