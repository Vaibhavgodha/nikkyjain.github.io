<html>
  <head>
    <title>प्रथमानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='003.html'><img src='../../../../../images/common/prev.jpg' id=next height=50 width=50/></a>
      <a href='005.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#ब्र-नेमिदत्त>ब्र-नेमिदत्त</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>प्रथमानुयोग (आराधना-कथा-कोष--ब्र-नेमिदत्त)</h2>
      <br><div class=titleContainer align=center><font color=darkGreen>﻿समन्‍त भद्राचार्य की कथा</font></div>
    <h3 class=mainTitle align=center><font color=maroon> ﻿समन्‍त भद्राचार्य की कथा<br> </font></h3>
  <div class=bottomContainer id=bottomTxt6 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿समन्‍त भद्राचार्य की कथा<br></div>
    <div class=tikaTopContainer><b><br> टीका : 
    <span id=teeka0 class=gatha004 style="color: darkGreen;">&nbsp;&nbsp;ब्र-नेमिदत्त</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha004-teeka0><b><font color=darkGreen>ब्र-नेमिदत्त </font></b><br><br><font color=darkBlue><p>﻿संसार के द्वारा पूज्‍य और सम्‍यग्‍दर्शन तथा सम्‍यग्‍ज्ञान का उद्योत करने वाले श्री जिनभगवान् को  नमस्‍कार कर श्री समन्‍त भद्राचार्य की पवित्र कथा लिखता हूँ, जो कि सम्‍यक्‍चारित्र की प्रकाशक है । </p><br><p>	भगवान् समन्‍त भद्र का पवित्र जन्‍म दक्षिणप्रान्‍त के अन्‍तर्गत काँची नाम की नगरी में हुआ था । वे बड़े तत्‍वाज्ञानी और न्‍याय, व्‍याकरण, साहित्‍य आदि विषयों के भी बड़े भारी विद्वान् थे । संसार में उनकी बहुत ख्‍याति थी । वे कठिन से कठिन चारित्र का पालन करते, दुस्‍सह तप तपते और बड़े आनन्‍द से अपना समय आत्‍मानुभव, पठन पाठन, ग्रन्‍थ रचना आदि में व्‍यतीत करते । </p><br><p>	कर्मों  का प्रभाव दुर्निवार है । उसके लिये राजा हो या रंक हो, धनी हो या निर्धन हो, विद्वान् हो या मूर्ख हो, साधु हो या गृहस्‍थ हो सब समान हैं, सबको अपने-अपने कर्मों का फल भोगना ही पड़ता भगवान् समन्‍त भद्र के लिये भी एक ऐसा ही कष्‍ट का समय आया । वे बड़े भारी तपस्‍वी थे, विद्वान् थे, पर कर्मों ने इन बातों की कुछ परवा न कर उन्‍हें अपने चक्र में फँसाया । असातावेदनीय के तीव्र उदय से भस्‍मव्‍याधि नामका एक भयंकर रोग उन्‍हें हो गया । उससे वे जो कुछ खाते वह उसी समय भस्म हो जाता और भूख वैसी की वैसी बनी रहती । उन्‍हें इस बात का बड़ाकष्‍ट हुआ कि हम विद्वान् हुए और पवित्र जिनशासन का संसार भर में प्रचार करने के लिये समर्थ भी हुए तब भी उसका कुछ उपहार नहीं कर पाते । इस रोग ने असमय में बड़ाकष्‍ट पहुँचाया । अस्‍तु ! अब कोई ऐसा उपाय करना चाहिये जिससे इसकी शान्ति हो । अच्‍छे-अच्‍छे स्निग्ध, सचिक्‍कण और पौष्टिक पक्‍वान्‍न का आहार करने से इसकी शान्ति हो सकेगी; इसलिये ऐसे भोजनका योग मिलाना चाहिये । पर यहाँ तो इसका कोई साधन नहीं दीख पड़ता । इसलिये जिस जगह, जिस तरह ऐसे भोजनकी प्राप्ति हो सकेगी मैं वहीं जाऊँगा और वैसा ही उपाय करूँगा । </p><br><p>	यह विचार कर वे काँची से निकले और उत्‍तरकी ओर रवाना हुए । कुछ दिनोंतक चलकर वे पुण्‍ढ नगर में आये । वहाँ बौद्धोंकी एक बड़ी भारी दानशाला थी । उसे देखकर आचार्यने सोचा, यह स्थान अच्‍छा है । यहाँ अपना रोग नष्‍ट हो सकेगा । इस विचारके साथ ही उन्‍होंने बुद्धसाधुका वेष बनाया और दानशाला में प्रवेश किया । पर वहाँ उन्‍हें उनकी व्‍याधिशान्ति के योग्‍य भोजन नहीं मिला । इसलिये वे फिर उत्‍तरकी ओर आगे बढे़ और अनेक शहरोंमें घूमते हुए कुछ दिनोंके बाद दशपुर-मन्‍दोसोरमें आये । वहाँ उन्‍होंने भागवत-वैष्‍णवोंका एक बड़ाभारी मठ देखा । उसमें बहुत से भागवतसम्‍प्रदायके साधु रहते थे । उनके भक्‍त लोग उन्‍हें खूब अच्‍छा-अच्‍छा भोजन देते थे । यह देखकर उन्‍होंने बौद्धवेषको छोड़कर भागवत-साधु का वेष ग्रहण कर लिया । वहाँ वे कुछ दिनोंतक रहे, पर उनकी व्‍याधिके योग्‍य उन्‍हें वहाँ भी भोजन नहीं मिला । तब वे वहाँ से भी निकलकर और अनेक देशों और पर्वतोंमें घूमते हुए बनारस आये । उन्‍होंने यद्यपि बाह्मामें जैनमुनियोंके वेषको छोड़कर कुलिंग धारणकर रक्‍खा था, पर इसमें कोई सन्‍देह नहीं कि उनके हृदयमें सम्‍यग्‍दर्शनकी पवित्र ज्योति जगमगा रही थी । इस वेषमें वे ठीक ऐसे जान पड़ते थे, मानों कीचड़से भरा हुआ कान्तिमान् रत्‍न हो । इसके बाद आचार्य योगलिंग धारणकर शहरमें घूमने लगे ।</p><br><p>	उस समय बनारसके राजा थे शिवकोटी । वे बड़े भक्‍त थे । उन्‍होंने शिवका एक विशाल मंदिर बनवाया था । वह बहुत सुन्‍दर था । उसमें प्रतिदिन अनेक प्रकारके व्‍यंजन शिवकी भेंट चढ़ा करते थे । आचार्यने देखकर सोचा कि यदि किसी तरह अपनी इस मन्दिरमें कुछ दिनोंके लिये स्थिति हो जाय, तो निस्‍सन्‍देह अपना रोग शान्‍त हो सकता है । यह विचार वे कर ही रहे थे कि इतने में पुजारी लोग महादेव की पुजा करके बाहर आये और उन्‍होंने एक बड़ी भारी व्‍यंजनों की राशि, जो कि शिव की भेंट चढ़ाई गई थी, लाकर बाहर रख दी । उसे देखकर आचार्य ने कहा, क्‍या आप लोगों में ऐसी किसी की शक्ति नहीं जो महाराज के भेजे हुए इस दिव्‍य भोजन को शिव की पूजा के बाद शिव को ही खिला सकें ? तब उन ब्राह्माणों ने कहा, तो क्‍या आप अपने में इस भोजन को शिव को खिलाने की शक्ति रखते हैं ? आचार्य ने कहा—हाँ मुझमें ऐसी शक्ति है । सुनकर उन बेचारों को बड़ाआश्‍चर्य हुआ । उन्‍होंने उसी समय जाकर यह हाल राजा से कहा—प्रभो ! आज एक योगी आया है । उसकी बातें बड़ी विलक्षण हैं । हमने महादेव की पूजा करके उनके लिये चढ़ाया हुआ नैवेद्य बाहर लाकर रक्‍खा, उसे देखकर वह योगी बोला कि आश्‍चर्य है, आप लोग इस महादिव्‍य भोजन को पूजन के बाद महादेव को न खिलाकर पीछा उठा ले आते हो ! भला ऐसी पूजा से क्या लाभ ? उसने साथ ही यह भी कहा कि मुझमें ऐसी शक्ति है जिसके द्वारा यह सब भोजन मैं महादेव को खिला सकता हूँ । यह कितने खेद की बात है कि जिसके लिये इतना आयोजन किया जाता है, इतना खर्च उठाया जाता है, वह यों ही रह जाय और दूसरे ही उससे लाभ उठावें ? यह ठीक नहीं । इसके लिये कुछ प्रबन्‍ध होना चाहिये, जो जिसके लिये इतना परिश्रम और खर्च उठाया जाता है वही उसका उपयोग भी कर सके ।'' </p><br><p>	महाराज को भी इस अभूतपूर्व बात के सुनने से बड़ाअचंभा हुआ । वे इस विनोद को देखने के लिये उसी समय अनेक प्रकार के सुन्‍दर और सुस्‍वादु पकवान अपने साथ लेकर शिव मन्दिर गये और आचार्य से बोले—योगिराज ! सुना है कि आपमें कोई ऐसी शक्ति है, जिसके द्वारा शिवमूर्ति को भी आप खिला सकते हैं, तो क्‍या यह बात सत्‍य है तो लीजिये यह भोजन उपस्थित है, इसे महादेव की खिलाइये । </p><br><p>	उत्तर में आचार्य ने ‘अच्‍छी बात है’ यह कहकर राजा के लाये हुए सब पकवानों की मंदिर के भीतर रखवा दिया और सब पुजारी पंडों को मंदिर बाहर निकालकर भीतर से आपने मंदिर के किवाड़ बन्‍द कर लिये । आप भूखे तो खूब थे ही इसलिये थोड़ी ही देर में सब आहार को हजमकर आपने झट से मंदिर का दरवाजा खोल दिया और निकलते ही नौकरों को आज्ञा की कि सब बरतन बाहर निकाल लो । महाराज इस आश्‍चर्य को देखकर भौंचक से रह गये । वे राजमहल लौट गये । उन्‍होंने बहुत तर्क-वितर्क उठाये पर उनकी समझ में कुछ भी नहीं आया कि वास्‍तव में बात क्‍या है ? </p><br><p>	अब प्रतिदिन एक से एक बढ़कर पक्‍वान आने लगे और आचार्य महाराज भी उनके द्वारा अपनी व्‍याधि नाश करने लगे । इस तरह पूरे छह महिना बीत गये । आचार्य का रोग भी नष्‍ट हो गया ।</p><br><p>	एक दिन आहारराशिको ज्‍यों की त्‍यों बनी हुई देखकर पुजारी-पण्‍डो ने उनसे पूछा, योगिराज ! क्‍या है ? क्‍यों आज यह सब आहार यों ही पड़ा रहा ? आचार्य ने उत्‍तर दिया—राजा की परम भक्ति से भगवान् बहुत खुश हुए, वे अब तृप्‍त हो गये हैं । पर इस उत्‍तर से उन्‍हें सन्‍तोष नहीं हुआ । उन्‍होंने जाकर आहारके बाकी बचे रहनेका हाल राजासे कहा सुनकर राजाने कहा—अच्‍छा इस बातका पता लगाना चाहिये, कि वह योगी मंदिरके किवाड़ देकर भीतर क्‍या करता है ? जब इस बातका ठीक-ठीक पता लग जाय तब उससे भोजनके बचे रहनेका कारण पूछा जा सकता है और फिर उसपर विचार भी किया जा सकता है । बिना ठीक हाल जाने उससे कुछ पूछना ठीक नहीं जान पड़ता । </p><br><p>	एक दिनकी बात है कि आचार्य कहीं गये हुए थे और पीछेसे उन सबने मिलकर एक चालाक लड़केको महादेवके अभिषेक जलके निकलनेकी नालीमें छुपा दिया और उसे खूब फूल पत्‍तोंसे ढक दिया । वह वहाँ छिपकर आचार्यकी गुप्‍त क्रिया देखने लगा । </p><br><p>	सदाके माफिक आज भी खूब अच्‍छे–अच्‍छे पक्‍वान्‍न आये । योगिराजने उन्‍हें भीतर रखवाकर भीतरसे मंदिरका दरवाजा बन्‍द कर लिया और आप लगे भोजन करने । जब आपका पेट भर गया, तब किवाड़ खोलकरआप नौकरोंसे उस बचे सामान को उठा लेनेके लिये कहना ही चाहते थे कि उनकी दृष्टि सामने ही खड़े हुए राजा और ब्राह्मणोंपर पड़ी । आज एकाएक उन्‍हें वहाँ उपस्थित देखकर उन्‍हें बड़ाआश्‍चर्य हुआ । ये झटसे समझ गये कि आज अवश्‍य कुछ न कुछ दालमें काला है । इतने ही में वे ब्राह्मण उनसे पूछ बैठे कि योगिराज ! क्‍या बात है, जो कई दिनसे बराबर आहार बचा रहता है ? क्‍या शिवजी अब कुछ नहीं खाते ? जान पड़ता है, वे अब खूब तृप्‍त हो गये हैं । इसपर आचार्य कुछ कहना ही चाहते थे कि वह धूर्त लड़का उन फूल पत्‍तोंके नीचेसे निकलकर महाराज के सामने आ खड़ा हुआ और बोला—राज राजेश्‍वर ! वे योगी तो यह कहते थे कि मैं शिवजीको भोजन कराता हूँ, पर इनका यह कहना बिलकुल झूठ है । असलमें ये शिवजीको भोजन न कराकर स्‍वयं ही खाते है । इन्‍हें खाते हुए मैंने अपनी आँखों से देखा है, इन सबकी आँखोंमें आपने तो बड़ी बुद्धिमानीसे धूल झोंकी है । इसमें कोई सन्‍देह नहीं कि आप योगी नहीं, किन्‍तु एक बड़े भारी धूर्त हैं । और महाराज ! इनकी धूर्तता तो देखिये, जो शिवजीको हाथ जोड़ना तो दूर रहा उल्‍टा ये उनका अविनय करते है । इतने में वे ब्राह्मण भी बोल उठे, महाराज ! जान पड़ता है यह शिवभक्‍त भी नहीं हैं । इसलिये इससे शिवजीको हाथ जोड़नेके लिये कहा जाय, तब सब पोल स्‍वयं खुल जायेगी । सब कुछ सुनकर महाराजने आचार्यसे कहा--अच्‍छा जो कुछ हुआ उसपर ध्‍यान न देकर हम यह जानना चाहते हैं कि तुम्‍हारा असल धर्म क्‍या है ? इ‍सलिये तुम शिवजीको नमस्‍कार करो । सुनकर भगवान् समन्‍तभद्र बोले—राजन् ! मैं नमस्‍कार कर सकता हूँ, पर मेरा नमस्‍कार स्‍वीकार कर लेनेको शिवजी समर्थ नहीं हैं । कारण वे राग, द्वेष, क्रोध, मान, माया आदि विकारोंसे दूषित हैं । जिस प्रकार पृथ्‍वीके पालनका भार एक सामान्‍य मनुष्‍य नहीं उठा सकता, उसी प्रकार मेरी पवित्र ओर निर्दोष नमस्‍कृतिको एक रागद्वेषादि विकारोंसे अपवित्र देव नहीं सह सकता । किन्‍तु जो क्षुधा, तृषा, राग, द्वेष, क्रोध, मान, माया, लोभ आदि अठारह दोषोंसे रहित हैं, केवलज्ञानरूपी प्रचण्‍ड तेजका धारक है और लोकालोकका प्रकाशक है, वही जिनसूर्य मेरे नमस्‍कारके योग्‍य है और वही उसे सह भी सकता है । इसलिये मैं शिवजीको नमस्‍कार नहीं करूँगा इसके सिवा भी यदि आप आग्रह करेंगे तो आपको समझ लेना चाहिये कि इस शिवमूर्तिको कुशल नहीं है, यह तुरन्‍तही फट पड़ेगी । आचार्यकी इस बातसे राजाका विनोद और भी बढ़ गया । उन्‍होंने कहा—योगिराज !आप इसकी चिन्‍ता न करें, यह मूर्ति यदि फट पड़ेगी तो इसे फट पड़ने दीजिये, पर आपको तो नमस्‍कार करना ही पड़ेगा । राजाका बहुत ही आग्रह देख आचार्यने ''तथास्‍तु'' कहकर कहा, अच्‍छा तो कल प्रात:काल ही मैं अपनी शक्तिका आपको परिचय कराऊँगा । ‘अच्‍छी बात है’, यह कहकर राजाने आचार्यको मंदिरमें बन्‍द करवा दिया और मंदिरके चारों ओर नंगी तलवार लिये सिपाहियोंका पहरा लगवा दिया । इसके बाद ‘’आचार्यकी सावधानीके साथ देखरेख की जाय, वे कहीं निकल न भागें’’ इस प्रकार पहरेदारोंको खूब सावधानकर आप राजमहल लौट आये । </p><br><p>	आचार्य ने कहते समय तो कह डाला, पर अब उन्‍हें खयाल आया कि मैंने यह ठीक नहीं किया । क्‍यों मैंने बिना कुछ सोचे-विचारे जल्‍दीसे ऐसा कह डाला । यदि मेरे कहनेके अनुसार शिवजीकी मूर्ति न फटी तब मुझे कितना नीचा देखना पड़ेगा और उस समय राजा क्रोधमें आकर न जाने क्‍या कर बैठें ! खैर उसकी भी कुछ परवा नहीं, पर इससे धर्मकी कितनी हँसी होगी । जिस परमात्‍माकी राजाके सामने मैं इतनी प्रशंसा कर चुका हूँ, उसे और मेरे झूठको देखकर सर्व साधारण क्‍या विश्‍वास करेंगे, आदि एक पर एक चिन्‍ता उनके हृदयमें उठने लगी । पर अब हो भी क्‍या सकता था । आखिर उन्‍होंने य‍ह सोचकर कि जो होना था वह तो हो चुका और कुछ बाकी है वह कल सबेरे हो जायगा, अब व्‍यर्थ चिन्‍तासे ही लाभ क्‍या । जिनभगवान् की आराधनामें अपने ध्‍यानको लगाया और बड़े पवित्र भावोंसे उनकी स्‍तुति करने लगे । </p><br><p>	आचार्यकी पवित्र भक्ति और श्रद्धाके प्रभावसे शासनदेवीका आसन कम्पित हुआ । वह उसी समय आचार्यके पास आई और उनसे बोली--''हे जिनचरणकमलोंके भ्रमर ! हे प्रभो ! आप किसी बातकी चिन्‍ता न कीजिये । विश्‍वास रखिये कि जैसा आपने कहा है वह अवश्‍य ही होगा । आप ''स्‍वयंभुवाभूतहितेन- भूतले'' इस पद्यांशको लेकर चतुर्विंशति तीर्थकरोंका एक स्‍तवन रचियेगा । उसके प्रभावसे आपका कहा हुआ सत्‍य होगा और शिवमूर्ति भी फट पड़ेगी । इतना कहकर अम्बिका देवी अपने स्‍थानपर चली गई । </p><br><p>	आचार्यको देवीके दर्शनसे बड़ी प्रसन्‍नता हुई । उनके हृदयकी चिन्‍ता मिटी, आनन्‍दने अब उसपर अपना अधिकार किया । उन्‍होंने उसी समय देवीके कहे अनुसार एक बहुत सुन्‍दर जिनस्‍तवन बनाया, जो कि इस समय ‘’स्‍वयंभूस्‍तोत्रके’’ नामसे प्रसिद्ध है । </p><br><p>	रात सुखपूर्वक बीती । प्रात:काल हुआ । राजा भी इसी समय वहाँ आ उपस्थित हुआ । उसके साथ और भी बहुतसे अच्‍छे-अच्‍छे विद्वान् आये । अन्‍य साधारण जनसमूह भी बहुत इकठ्टा हो गया । राजाने आचार्यको बाहर ले आनेकी आज्ञा दी । वे बाहर लाये गये । अपने सामने आते हुए आचार्यको खूब प्रसन्‍न और उनके मुहँको सूर्यके समान तेजस्‍वी देखकर राजा ने सोचा इनके मुहँपर तो चिन्‍ताके बदले स्‍वर्गीय तेजकी छटायें छूट रही हैं, इससे जान पड़ता है ये अपनी प्रतिज्ञा अवश्‍य पूरी करेंगे । अस्‍तु ! तब भी देखना चाहिये कि ये क्‍या करते हैं । इसके साथ ही उसने आचार्यसे कहा—योगिराज ! कीजिये नमस्‍कार, जिससे हम भी आपकी अद्भुत शक्तिका परिचय पा सकें । </p><br><p>	राजाकी आज्ञा होते ही आचार्यने संस्‍कृत भाषामें एक बहुत ही सुन्‍दर और अर्थपूर्ण जिनस्‍तवन आरम्‍भ किया । स्‍तवन रचते-रचते जहाँ उन्‍होंने चन्‍द्रप्रभ भगवान् की चतुर्मुख प्रतिमा प्रगट हुई । इस आश्‍चर्यके साथ ही जयध्‍वनिके मारे आकाश गूंज उठा । आचार्यके इस अप्रतिम प्रभावको देखकर उपस्थित जनसमूहको दाँतोतले अँगुली दबानी पड़ी । सबके सब आचार्यकी ओर देखतेके देखते ही रह गये । </p><br><p>	इस‍के बाद राजाने आचार्य महाराजसे कहा—योगिराज ! आपकी शक्ति, आपका प्रभाव, आपका तेज देखकर हमारे आश्‍चर्य का कुछ ठिकाना नहीं रहता । बतलाइये तो आप हैं कौन ? और आपने वेष तो शिवभक्‍त का धारण कर रक्‍खा है, पर आप शिवभक्‍त हैं नहीं । सुनकर आचार्य ने नीचे लिखे दो श्‍लोक पढ़े--</p><br><p>कांच्‍यां  नग्‍नाटकोहं  मलमलिनतनुलम्बिुशे पाण्‍डुपिण्‍ड:,</p><br><p>                     पुण्‍ड्रोण्‍डे  शाक्‍यभिक्षुर्दशपुरनगरे  मृष्‍टभोजी  परिव्राट्र ।</p><br><p>बाणारस्‍यामभूवं   शशधरधवल:   पाण्‍ड्डराङ्गस्तपस्‍वी,</p><br><p>राजन् यस्‍यास्तिशक्ति: स वदतु पुरतो जैननिर्ग्रन्‍थवादी।।</p><br><p> पूर्व   पा‍टलिपुत्रमध्‍यनगरे    मेरी    मया   ताडिता,</p><br><p>                     पश्‍चान्‍मालवसिन्‍धुढक्‍कविषये     काँचीपुरे     वैदिशे।</p><br><p>                     प्राप्‍तोहं    करहाटकं     बहुभटैर्विद्योत्‍कटै:    संकटं,</p><br><p>                     वादार्थी    विचराम्‍यहं    नरपते    शार्दूलविक्रीडितम्।।</p><br><p>भावार्थ—मैं काँची में नग्‍न दिगम्‍बर साधु होकर रहा । इसके बाद शरीर में रोग हो जाने से पुंढू नगर में बुद्धभिक्षुक, दशपुर (<font color=DarkSlateGray>मन्‍दोसोर</font>) में मिष्‍टान्‍न भोजी परिव्राजक और बनारस में शैवसाधु बनकर रहा । राजन् मैं जैन निग्रन्‍थवादी स्‍याद्वादी हूँ । जिसकी शक्ति वाद करने की हो, वह मेरे सामने आकर बाद करें। </p><br><p>पहले मैंने पाटलीपुत्र (<font color=DarkSlateGray>पटना</font>) में वादमेरी बजाई । इसके बाद मालवा, सिन्‍धुदेश, ढक्‍क (<font color=DarkSlateGray>ढाका-बंगाल</font>) काँचीपुर और विदिश नामक देश में मेरी बजाई । अब वहाँसे चलकर मैं बड़े-बड़े विद्वानोंसे भरे हुए इस करहाटक (<font color=DarkSlateGray>कराड़जिला सतारा</font>) में आया हूँ । राजन् शास्‍त्रार्थ करनेकी इच्‍छासे मैं सिंहके समान निर्भय होकर इधर-उधर घूमता ही रहता हूँ । </p><br><p>यह कहकर ही समन्‍तभद्रस्‍वामीने शैव वेष छोड़कर पीछा जिनमुनि वेष ग्रहण किया, जिन्हें पाण्डित्‍यका अभिमान था, अनेकान्‍त-स्‍याद्वादके बलसे पराजित किया और जैनशासनकी खूब प्रभावना की, जो स्‍वर्ग ओर मोक्षकी देनेवाली है । भगवान् समन्‍तभद्र भावी तीर्थंकर हैं । उन्‍होंने कुदेवको नमस्‍कार न कर सम्‍यग्‍दर्शनका खूब प्रकाश किया, सबके हृदयपर उसकी श्रेष्‍ठता अंकित कर दी । उन्‍होंने अनेक ऐकान्‍तवादियोंको जीतकर सम्‍यग्‍ज्ञान भी उद्योत किया । </p><br><p>आश्‍चर्यमें डालनेवाली इस घटनाको देखकर राजाकी जैनधर्मपर बड़ी श्रद्धा हुई । विवेकबुद्धिने उसके मनको खूब ऊँचा बना दिया और चारित्रमोहनीयकर्मका क्षयोपशम हो जानेसे उसके हृदयमें वैराग्‍यका प्रवाह बह निकला । उसने उसे सब राज्‍यभार छोड़ देनेके लिये बाध्‍य किया । शिवकोटीने क्षणभरमें सब मायामोहके जालको तोड़कर जिनदीक्षा ग्रहण कर ली । साधु बनकर उन्‍होंने गुरूके पास खूब शास्‍त्रोंका अभ्‍यास किया । इसके बाद उन्‍होंने श्रीलोहाचार्यके बनाये हुए चौरासी हजार श्‍लोक प्रमाण आसधनाग्रन्‍थको संक्षेपमें लिखा । वह इसलिये कि अब दिनपर दिन मनुष्‍योंकी आयु और बुद्धि घटती जाती है, और वह ग्रन्‍थ बड़ाऔर गंभीर था, सर्व साधारण उससे लाभ नहीं उठा सकते थे । शिवकोटी मुनिके बनाये हुए ग्रन्‍थके चवालीस हैं और उसकी श्‍लोकसंख्‍या साढे़ तीन हजार है । उससे संसारका बहुत उपकार हुआ । </p><br><p>वह आराधना ग्रन्‍थ और समन्‍तभद्राचार्य तथा शिवकोटी मुनिराज मुझे सुखके देनेवाले हों । तथा सम्‍यग्‍दर्शन, सम्‍यग्‍ज्ञान और सम्‍यक्‍चारित्ररूप परम रत्‍नोंके समुद्र और कामरूपी प्रचंड बलवान् हाथीके नष्‍ट करनेको सिंह समान विद्यानन्‍दी गुरू और छहों शास्‍त्रोंके अपूर्व विद्वान् तथा श्रुतज्ञानके समुद्र श्रीमल्लिभूषण मुनि मुझे मोक्षश्री प्रदान करें ।</p></font></td>
      </tbody></table></div>
</body>
</html>
