<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='014.html'><img src='../../../../../images/common/prev.jpg' id=next height=50 width=50/></a>
      <a href='016.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#सर्वार्थसिद्धि>सर्वार्थसिद्धि</td>
      <td class=example data-dropdown=#राजवार्तिक>राजवार्तिक</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (तत्त्वार्थसूत्र--आचार्य-उमास्वामी)</h2>
      <br><div class=titleContainer align=center><font color=darkGreen>﻿मतिज्ञान के भेद</font></div>
    <h3 class=mainTitle align=center><font color=maroon> ﻿अवग्रहेहावाय धारणाः॥१५॥<br> </font></h3>
  <div class=bottomContainer id=bottomTxt17 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿अवग्रह, ईहा, अवाय और धारणा ये मतिज्ञान के चार भेद हैं ।।15।।<br></div>
    <div class=tikaTopContainer><b><br> टीका : 
    <span id=teeka0 class=gatha015 style="color: darkGreen;">&nbsp;&nbsp;सर्वार्थसिद्धि</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha015-teeka0><b><font color=darkGreen>सर्वार्थसिद्धि </font></b><br><br><font color=darkBlue><p>﻿विषय और विषयी के सम्‍बन्‍धके बाद होने वाले प्रथम ग्रहण को <b>अवग्रह</b> कहते हैं । विषय और विषयी का सन्निपात होने पर दर्शन होता है उसके पश्‍चात् जो पदार्थ का ग्रहण होता है वह अवग्रह कहलाता है । जैसे चक्षु इन्द्रिय के द्वारा 'यह शुक्‍ल रूप है' ऐसा ग्रहण करना अवग्रह है । </p><br><p>अवग्रह के द्वारा ग्रहण किये गये पदार्थों में उसके विशेष के जानने की इच्‍छा <b>ईहा</b> कहलाती है। जैसे, जो शुक्‍ल रूप देखा है 'वह क्‍या वकपंक्ति है' इस प्रकार विशेष जानने की इच्‍छा या 'वह क्‍या पताका है' इस प्रकार विशेष जानने की इच्‍छा ईहा है । </p><br><p>विशेष के निर्णय द्वारा जो यथार्थ ज्ञान होता है उसे <b>अवाय</b> कहते हैं । जैसे उत्‍पतन, निपतन और पक्षविक्षेप आदि के द्वारा 'यह वकपंक्ति ही ध्‍वजा नहीं है' ऐसा निश्‍चय होना अवाय है । </p><br><p>जानी हुई वस्‍तु का जिस कारण कालान्‍तर में विस्‍मरण नहीं होता उसे <b>धारणा</b> कहते हैं । जैसे यह वही वकपंक्ति है जिसे प्रात:काल मैंने देखा था ऐसा जानना धारणा है । सूत्र में इन अवग्रहादिक का उपन्‍यास-क्रम इनके उत्‍पत्ति-क्रम की अपेक्षा किया है । तात्‍पर्य यह है कि जिस क्रम से ये ज्ञान उत्‍पन्‍न होते हैं उसी क्रम से इनका सूत्र में निर्देश किया है । </p><br><p>इस प्रकार अवग्रह आदि का कथन किया । अब इनके भेदों के दिखलाने के लिए आगेका सूत्र कहते हैं -</p></font></td>
      </tbody></table></div>
</body>
</html>
