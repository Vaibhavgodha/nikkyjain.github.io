<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <link type="text/css" rel="stylesheet" href="../../../../../css/myJqueryMobile.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
    <script type="text/javascript" src="../../../../../js/myFontSzCtrl.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='232.html'><img src='../../../../../images/common/prev.jpg' id=next height=50 width=50/></a>
      <a href='234.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#सर्वार्थसिद्धि>सर्वार्थसिद्धि</td>
      <td class=example data-dropdown=#राजवार्तिक>राजवार्तिक</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (तत्त्वार्थसूत्र--आचार्य-उमास्वामी)</h2>
    <h3 class=mainTitle align=center><font color=maroon> दर्शनविशुद्धिर्विनयसम्पन्नता-शील-व्रतेष्वनतीचारोऽभीक्ष्ण-ज्ञानोपयोगसंवेगौ शक्तितस्त्याग-तपसी साधुसमाधिर्वैयावृत्य-करणमर्हदाचार्य-बहुश्रुत-प्रवचन-भक्तिरावश्यकापरिहाणिर्मार्ग-प्रभावना-प्रवचनवत्सलत्वमिति तीर्थकरत्वस्य॥२४॥<br> </font></h3>
  <div class=bottomContainer id=bottomTxt235 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿दर्शनविशुद्धि, विनयसंपन्नता, शील और व्रतों का अतिचार रहित पालन करना, ज्ञान में सतत उपयोग, सतत संवेग, शक्ति के अनुसार त्याग, शक्ति के अनुसार तप, साधु-समाधि, वैयावृत्त्य करना, अरिहंतभक्ति, आचार्यभक्ति, बहुश्रुतभक्ति, प्रवचनभक्ति, आवश्यक क्रियाओं को न छोड़ना, मोक्षमार्ग की प्रभावना और प्रवचनवात्सल्य ये तीर्थंकर नामकर्म के आस्रव हैं ॥२४॥<br></div>
    <div class=tikaTopContainer><b><br> टीका : 
    <span id=teeka0 class=gatha233 style="color: darkGreen;">&nbsp;&nbsp;सर्वार्थसिद्धि</span>
    <span id=teeka1 class=gatha233 style="color: darkGreen;">&nbsp;&nbsp;राजवार्तिक</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha233-teeka0><b><font color=darkGreen>सर्वार्थसिद्धि </font></b><br><br><font color=darkBlue><p>﻿ (<font color=DarkSlateGray>1</font>) जिन भगवान् अरिहंत परमेष्ठी द्वारा कहे हुए निर्ग्रन्थ स्वरूप मोक्षमार्ग पर रुचि रखना <b>दर्शनविशुद्धि</b> है । इसका विशेष लक्षण पहले कह आये हैं । उसके आठ अंग हैं - निःशंकितत्व, निःकांक्षिता, निर्विचिकित्सितत्व, अमूढ़दृष्टिता, उपबृंहण, स्थितीकरण, वात्सल्य और प्रभावना । </p><br><p>(<font color=DarkSlateGray>2</font>) सम्यग्ज्ञानादि मोक्षमार्ग और उनके साधन गुरु आदि के प्रति अपने योग्य आचरण द्वारा आदर सत्कार करना विनय है और इससे युक्त होना <b>विनयसम्पन्नता</b> है । </p><br><p>(<font color=DarkSlateGray>3</font>) अहिंसादिक व्रत हैं और इनके पालन करने के लिए क्रोधादिक का त्याग करना शील है । इन दोनों के पालन करने में निर्दोष प्रवृत्ति रखना <b>शीलव्रतानतिचार</b> है । </p><br><p>(<font color=DarkSlateGray>4</font>) जीवादि पदार्थरूप स्वतत्त्वविषयक सम्यग्ज्ञान में निरन्तर लगे रहना <b>अभीक्ष्ण ज्ञानोपयोग</b> है । </p><br><p>(<font color=DarkSlateGray>5</font>) संसार के दुःखों से निरन्तर डरते रहना <b>संवेग</b> है । </p><br><p>(<font color=DarkSlateGray>6</font>) त्याग दान है । वह तीन प्रकार का है - आहारदान, अभयदान और ज्ञानदान । उसे शक्ति के अनुसार विधिपूर्वक देना <b>यथाशक्ति त्याग</b> है । </p><br><p>(<font color=DarkSlateGray>7</font>) शक्ति को न छिपाकर मोक्षमार्ग के अनुकूल शरीर को क्लेश देना <b>यथाशक्ति तप</b> है । </p><br><p>(<font color=DarkSlateGray>8</font>) जैसे भांडार में आग लग जाने पर बहुत उपकारी होने से आग को शान्त किया जाता है उसी प्रकार अनेक प्रकार के व्रत और शीलों से समृद्ध मुनि के तप करते हुए किसी कारण से विघ्न के उत्पन्न होने पर उसका संधारण करना-शान्त करना <b>साधुसमाधि</b> है । </p><br><p>(<font color=DarkSlateGray>9</font>) गुणी पुरुष के दुःख में आ पड़ने पर निर्दोष विधि से उसका दुःख दूर करना <b>वैयावृत्त्य</b> है । </p><br><p>(<font color=DarkSlateGray>10-13</font>) अरिहंत, आचार्य, बहुश्रुत और प्रवचन इनमें भावों की विशुद्धि के साथ अनुराग रखना <b>अरिहंतभक्ति</b>, <b>आचार्यभक्ति</b>, <b>बहुश्रुतभक्ति</b> और <b>प्रवचनभक्ति</b> है । </p><br><p>(<font color=DarkSlateGray>14</font>) छह आवश्यक क्रियाओं का यथा समय करना <b>आवश्यकापरिहाणि</b> है । </p><br><p>(<font color=DarkSlateGray>15</font>) ज्ञान, तप, दान और जिनपूजा इनके द्वारा धर्म का प्रकाश करना <b>मार्गप्रभावना</b> है । </p><br><p>(<font color=DarkSlateGray>16</font>) जैसे गाय बछड़े पर स्नेह रखती है उसी प्रकार साधर्मियों पर स्नेह रखना <b>प्रवचनवत्सलत्व</b> है । </p><br><p>ये सब सोलह कारण हैं । यदि अलग-अलग इनका भले प्रकार चिन्तन किया जाता है तो भी ये तीर्थंकर नामकर्म के आस्रव के कारण होते हैं और समुदायरूप से सबका भले प्रकार चिन्तन किया जाता है तो भी ये तीर्थंकर नामकर्म के आस्रव के कारण जानने चाहिए ।</p><br><p>नामकर्म के आस्रवों का कथन करने के बाद अब गोत्रकर्म के आस्रवों का कथन क्रमप्राप्त है । उसमें भी पहले नीच गोत्र के आस्रवों का कथन करने के लिए आगे का सूत्र कहते हैं -</p></font></td>
    <td id=gatha233-teeka1><b><font color=darkGreen>राजवार्तिक </font></b><br><br><font color=darkBlue><p>﻿सम्यग्ज्ञानादिषु मोक्षसाधनेषु तत्साधकेषु गुर्वादिषु च स्वयोग्यवृत्त्या सत्कार आदरः कषा-यनिवृत्तिर्वा विनयसंपन्नता। = मोक्ष के साधनभूत सम्यग्ज्ञानादिक में तथा उनके साधक गुरु आदिकों में अपनी योग्य रीति से सत्कार आदर आदि करना तथा कषाय की निवृत्ति करना विनयसम्पन्नता है।</p></font></td>
      </tbody></table></div>
</body>
</html>
