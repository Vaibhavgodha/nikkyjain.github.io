<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='030.html'><img src='../../../../../images/common/prev.jpg' id=next height=50 width=50/></a>
      <a href='033.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (पन्चास्तिकाय--कुन्दकुंदाचार्य)</h2>
      <br><div class=titleContainer align=center><font color=darkGreen>﻿अब अगुरुलघुत्व, असंख्यात प्रदेशत्व, व्यापकत्व, अव्यापकत्व, मुक्त और अमुक्तत्व का प्रतिपादन करते हैं</font></div>
    <h3 class=mainTitle align=center><font color=maroon> ﻿अगुरुलहुगाणंता तेहिं अणंतेहिं परिणदा सव्वे <br>देसेहिं असंखादा सियलोगं सव्वमावण्णा ॥३१॥<br>केचिच्च अणावण्णा मिच्छादंसाणकसायजोग जुदा <br>विजुदा य तेहिं बहुगा सिद्धा संसारिणो जीवा ॥३२॥<br> </font></h3>
  <div class=bottomContainer id=bottomTxt35 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿अगुरुलघुक अनंत हैं, उन अनन्तों द्वारा सभी परिणमित हैं, वे प्रदेशों की अपेक्षा असंख्यात हैं । उनमें से कुछ तो कथंचित् सम्पूर्ण लोक को प्राप्त हैं और कुछ अप्राप्त हैं । अनेक जीव मिथ्यादर्शन, कषाय से सहित संसारी हैं तथा अनेक उनसे रहित सिद्ध हैं ।<br></div>
    <div class=tikaTopContainer><b><br> टीका : 
    <span id=teeka0 class=gatha031-032 style="color: darkGreen;">&nbsp;&nbsp;अमृतचंद्राचार्य</span>
    <span id=teeka1 class=gatha031-032 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha031-032-teeka0><b><font color=darkGreen>अमृतचंद्राचार्य </font></b><br><br><font color=darkBlue><div class=teekaPadya align=center>अगुरुलघुक स्वभाव से जिय अनन्त गुण मय परिणमें<br>जिय के प्रदेश असंख्य पर जिय लोकव्यापी एक है ॥३१॥<br>बन्धादि विरहित सिद्ध आस्रव आदि युत संसारि सब<br>संसारि भी होते कभी कुछ व्याप्त पूरे लोक में ॥३२॥</div><br><p>यहाँ जीवों का स्वाभाविक प्रमाण तथा उनका मुक्त और अमुक्त ऐसा विभाग कहा है ।</p><br><p>जीव वास्तव में अविभागी--एक-द्रव्य-पने के कारण लोक-प्रमाण--एक-प्रदेश-वाले हैं । उनके (<font color=DarkSlateGray>जीवों के</font>) अगुरुलघु-गुण--अगुरुलघुत्व नाम का जो स्वरूप-प्रतिष्ठित्व के कारण-भूत स्वभाव उसका अविभाग परिच्छेद--प्रतिसमय होने वाली षट्-स्थान-पतित वृद्धि-हानि वाले अनंत हैं; और (<font color=DarkSlateGray>उनके अर्थात जीवों के</font>) प्रदेश-- जो कि अविभाग परमाणु जितने माप-वाले सूक्ष्म अंश-रूप हैं वे--असंख्य हैं । ऐसे उन जीवों में अतिपय अथन्चित (<font color=DarkSlateGray>केवल-समुद्घात के कारण</font>) लोक-पूरण-अवस्था के प्रकार द्वारा समस्त लोक में व्याप्त होते हैं और कतिपय समस्त लोक में अव्याप्त होते हैं । और उन जीवों में जो अनादी प्रवाह-रूप से प्रवर्तमान मिथ्यादर्शन-कषाय-योग सहित हैं वे संसारी हैं, जो उनसे विमुक्त हैं (<font color=DarkSlateGray>अर्थात मिथ्यादर्शन-कषाय-योग से रहित हैं</font>) वे सिद्ध हैं; और वे हर प्रकार के जीव बहुत हैं (<font color=DarkSlateGray>अर्थात संसारी तथा सिद्ध जीवों में से हर एक प्रकार के जीव अनंत हैं</font>) ॥३१-३२॥</p></font></td>
    <td id=gatha031-032-teeka1><b><font color=darkGreen>जयसेनाचार्य </font></b><br><br><font color=darkBlue><div class=teekaPadya align=center>अनंत हैं अगुरुलघु, उनसे सभी हैं परिणमित<br>असंख्य हैं प्रदेश से, कुछ लोक व्यापी कथंचित् ॥३१॥<br>अव्यापि हैं कुछ, सहित मिथ्यादर्श योग कषाय से<br>संसारि हैं वे सिद्ध आतम रहित जो इन सभी से ॥३२॥</div><br><p><b>[अगुरुलहुगा अणंता]</b> प्रत्येक षट्स्थान-पतित हानि-वृद्धि रूप अनंत अविभाग प्रतिच्छेदों से सहित अगुरुलघु गुण अनंत हैं। <b>[तेहिं अणंतेहिं परिणदा सव्वे]</b> उन पूर्वोक्त अनन्तगुणों द्वारा सभी परिणमित हैं। सभी कौन हैं? सभी से, वे सभी जीव इसप्रकार सम्बन्ध है। <b>[देसेहिं असंखादा]</b> लोकाकाशप्रमाण अखण्ड प्रदेशों से सहित होने के कारण वे असंख्येय प्रदेश युक्त हैं । <b>[सियलोगं सव्वमावण्णा]</b> स्यात् / कथंचित्, लोकपूरण अवस्था की अपेक्षा लोकव्यापक है; अथवा सूक्ष्म एकेन्द्रिय जीवों की अपेक्षा लोक व्यापक है; वैसा ही कहा भी है 'सूक्ष्म जीवों से लोक निरंतर भरा है ।' वे जीव और कैसे हैं ? <b>[केचितु अणावण्णा]</b> तथा लोक पूरण अवस्था से रहित अथवा बादर एकेन्द्रिय, विकलेन्द्रिय आदि कुछ अव्यापक है । वे जीव और किस विशेषता वाले हैं? <b>[मिच्छादंसाणकसाय जोग जुदा]</b> ऱागादि रहित परमानन्द एक स्वभावी शुद्ध जीवास्तिकाय से विलक्षण मिथ्यादर्शन, कषाय, योग से यथा-सम्भव युक्त हैं । मात्र युक्त ही नहीं है अपितु कुछ <b>[विजुदायतेहिं]</b> उन्हीं मिथ्यादर्शन, कषाय, योग से रहित हैं । दोनों ही कितनी संख्या वाले हैं? <b>[बहुगा]</b> बहुत, अनन्त संख्या वाले हैं । वे और कैसे हैं ? <b>[सिद्धा संसारिणो]</b> जो मिथ्यादर्शन, कषाय, योग से विमुक्त / रहित हैं, वे सिद्ध हैं; और जो उनसे सहित हैं वे संसारी हैं ।</p><br><p>यहाँ जीवित (<font color=DarkSlateGray>जीवन की</font>) आशा रूप रागादि विकल्पों के त्याग द्वारा सिद्ध जीवों के समान परम आह्लाद रूप सुख-रसास्वाद से परिणत / तन्मय निज शुद्ध जीवास्तिकाय ही उपादेय है -- यह भावार्थ है ॥३१-३२॥</p><br><p>इसप्रकार पूर्वोक्त <b>[वच्छरक्खं]</b> नौ दृष्टान्तों द्वारा चार्वाक मतानुसारी शिष्य के सम्बोधन-हेतु जीव-सिद्धि की मुख्यता से तीन गाथायें पूर्ण हुईं ।</p></font></td>
      </tbody></table></div>
</body>
</html>
