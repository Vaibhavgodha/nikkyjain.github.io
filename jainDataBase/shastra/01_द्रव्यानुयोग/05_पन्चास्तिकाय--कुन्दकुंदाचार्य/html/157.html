<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='156.html'><img src='../../../../../images/common/prev.jpg' id=next height=50 width=50/></a>
      <a href='158-159.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (पन्चास्तिकाय--कुन्द्कुंदाचार्य)</h2>
      <br><div class=titleContainer align=center><font color=darkGreen>﻿अब, बंध का बहिरंग निमित्त मात्र योग ही नहीं है, अपितु द्रव्यत्व-रूप मिथ्यात्वादि द्रव्य प्रत्यय भी रागादि भाव-प्रत्यय की अपेक्षा बहिरंग निमित्त हैं; ऐसा समर्थन करते हैं</font></div>
    <h3 class=mainTitle align=center><font color=maroon> ﻿हेदु हि चदुव्वियप्पो अट्ठवियप्पस्स कारणं भणियं (१४९) <br>तेसिं पि य रागादी तेसिमभावे ण बज्झंते ॥१५७॥<br> </font></h3>
  <div class=bottomContainer id=bottomTxt156 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿चार प्रकार के हेतु आठ प्रकार के (<font color=DarkSlateGray>कर्मों के</font>) कारण कहे गए हैं, उनके भी कारण रागादि हैं, उन (<font color=DarkSlateGray>रागादि</font>) के अभाव में (<font color=DarkSlateGray>कर्म</font>) नहीं बँधते हैं ।<br></div>
    <div class=tikaTopContainer><b><br> टीका : 
    <span id=teeka0 class=gatha157 style="color: darkGreen;">&nbsp;&nbsp;अमृतचंद्राचार्य</span>
    <span id=teeka1 class=gatha157 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha157-teeka0><b><font color=darkGreen>अमृतचंद्राचार्य </font></b><br><br><font color=darkBlue><div class=teekaPadya align=center>प्रकृति प्रदेश आदि चतुर्विधि कर्म के कारण कहे<br>रागादि कारण उन्हे भी, रागादि बिन वे ना बंधे ॥१४९॥</div><br><p>यह, मिथ्यात्वादि द्रव्य-पर्यायों को (<font color=DarkSlateGray>द्रव्य-मिथ्यात्वादि पुद्‍गल-पर्यायों को</font>) भी (<font color=DarkSlateGray>बंध के</font>) बहिरंग-कारण-पने का <sup>१</sup>प्रकाशन है ।</p><br><p>ग्रंथांतर में (<font color=DarkSlateGray>अन्य शास्त्र में</font>) मिथ्यात्व, असंयम, कषाय और योग इन चार प्रकार के द्रव्य-हेतुओं को (<font color=DarkSlateGray>द्रव्य-प्रत्ययों को</font>) आठ प्रकार के कर्मों के कारण रूप से बन्ध-हेतु कहे हैं । उन्हें भी बन्ध-हेतुपने के हेतु जीव-भाव-भूत रागादिक हैं, क्योंकि <sup>२</sup>रागादि-भावों का अभाव होने पर द्रव्य-मिथ्यात्व, द्रव्य-असंयम, द्रव्य कषाय और द्रव्य-योग के सद्‍भाव में भी जीव बंधते नहीं हैं । इसलिये रागादि-भावों को अंतरंग बन्ध-हेतु-पना होने के कारण <sup>३</sup>निश्चय से बन्ध-हेतु-पना है, ऐसा निर्णय करना ॥१४९॥</p><br><p>इस प्रकार बंध-पदार्थ का व्याख्यान समाप्त हुआ ।</p><br><p>अब मोक्ष पदार्थ का व्याख्यान है । </p><br><span class=shortFont><sup>१</sup>प्रकाशन= प्रसिद्ध करना, समझना, दर्शाना।<br><sup>२</sup>जीवगत रागादिरूप भावप्रत्ययों का अभाव होने पर द्रव्यप्रत्ययों के विद्यमानपने में भी जीव बंधते नहीं हैं। यदि जीवगत रागादिभावों के अभाव में भी द्रव्यप्रत्ययों के उदय मात्र से बंध हो तो सर्वदा बन्ध ही रहे (<font color=DarkSlateGray>-मोक्ष का अवकाश ही न रहे</font>), क्योंकि संसारियों को सदैव कर्मोदय का विद्यमानपना होता है।<br><sup>३</sup>उदयगत द्रव्यमिथ्यात्वादि प्रत्ययों की भाँति रागादिभाव नवीन कर्मबन्ध में मात्र बहिरंग निमित्त नहीं हैं किन्तु वे तो नवीन कर्मबंध में 'अंतरंग निमित्त' हैं इसलिये उन्हें 'निश्चय से बंधहेतु' कहे हैं। </span></font></td>
    <td id=gatha157-teeka1><b><font color=darkGreen>जयसेनाचार्य </font></b><br><br><font color=darkBlue><div class=teekaPadya align=center>हेतु चतुर्विध कर्म अष्ट प्रकार के कारण कहे<br>उनके भी कारण राग आदि के अभाव में न बँधे ॥१५७॥</div><br><p><b>हेदू हि</b> वास्तव में हेतु कारण हैं । कितनी संख्या से सहित हेतु हैं ? <b>चदुवियप्पो</b> उदय में आए हुए मिथ्यात्व, अविरति, कषाय, योगमय द्रव्य प्रत्ययरूप से चार प्रकार के कारण हैं । <b>कारणं भणियं</b> और वे द्रव्य-प्रत्यय-रूप चार विकल्प हेतु, कारण कहे गए हैं । वे किसके कारण हैं ? <b>अट्ठवियप्पस्स</b> रागादि उपाधि रहित सम्यक्त्व आदि आठ गुण सहित परमात्म-स्वभाव के प्रच्छादक नवीन आठ द्रव्य के कारण हैं । <b>तेसिं पि य रागादि</b> उनके भी कारण रागादि हैं; उन पूर्वोक्त द्रव्य-प्रत्ययों के कारण रागादि विकल्प रहित शुद्धात्म-द्रव्य-मय परिणति से भिन्न जीवगत रागादि हैं । वे उनके कारण कैसे हैं? यदि ऐसा प्रश्न हो तो कहते हैं -- <b>तेसिमभावे ण बज्झंते</b> जिस कारण द्रव्य-प्रत्ययों के विद्यमान होने पर भी, सम्पूर्ण इष्ट-अनिष्ट विषयों में ममत्व के अभाव-रूप से परिणमित जीव, उन जीवगत रागादि भाव-प्रत्ययों का अभाव होने के कारण नहीं बँधते हैं; इसलिए वे ही उनके कारण हैं ।</p><br><p>वह इसप्रकार -- यदि जीवगत रागादि का अभाव होने पर भी द्रव्य-प्रत्यय के उदय मात्र से बंध होता तो सर्वदा बंध ही होता । </p><br><p><b><font color=red>प्रश्न – सर्वदा बंध ही कैसे रहता? </p><br><p></font><font color=darkGreen>उत्तर –</font></b> संसारी जीवों के सर्वदा ही कर्म का उदय विद्यमान होने से सर्वदा बंध ही होता (<font color=DarkSlateGray>परंतु उनके सर्वदा बंध नहीं होता है</font>); उससे ज्ञात होता है कि उदय में आए द्रव्य-प्रत्यय नवीन द्रव्य-कर्म बंध के कारण हैं और उनके कारण जीवगत रागादि हैं । इससे यह निश्चित हुआ कि मात्र योग ही बंध के बहिरंग कारण नहीं हैं; अपितु द्रव्य-प्रत्यय भी हैं, ऐसा भावार्थ है ॥१५७॥</p><br><p>इस प्रकार नौ पदार्थों के प्रतिपादक द्वितीय महाधिकार में बंध के व्याख्यान की मुख्यता वाली तीन गाथा द्वारा नवम अन्तराधिकार पूर्ण हुआ ।</p><br><p>तदुपरान्त शुद्धात्मानुभूति लक्षण निर्विकल्प समाधि से साध्य अथवा आगम भाषा की अपेक्षा रागादि विकल्प रहित शुक्लध्यान से साध्य मोक्षाधिकार में चार गाथायें हैं। वहाँ भावमोक्ष, केवलज्ञान की उत्पत्ति, जीवन-मुक्त, अर्हन्त-पद ये एकार्थवाची हैं; उन चार नामों से सहित एकदेश मोक्ष के व्याख्यान की मुख्यता से <b>हेदु अभावे</b> इत्यादि दो सूत्र हैं । तत्पश्चात् अयोगि (<font color=DarkSlateGray>चौदहवें गुणस्थान</font>) के अन्तिम समय में शेष अघाति द्रव्य-कर्म से मोक्ष प्रतिपादन की अपेक्षा <b>दंसणणाणसमग्गं</b> इत्यादि दो सूत्र हैं । इसप्रकार चार गाथा पर्यंत दो स्थल द्वारा मोक्षाधिकार व्याख्यान में समुदाय पातनिका है ।</p><br><p><table border=1><tr><th>स्थल-क्रम<th>स्थल प्रतिपादित विषय<th>कहाँ से कहाँ पर्यन्त<th>कुल गाथाएं<tr><td>१<td>एक-देश मुक्ति<td>१५८-१५९<td>२<tr><td>२<td>सकल-मुक्ति<td>१६०-१६१<td>२</table></p></font></td>
      </tbody></table></div>
</body>
</html>
