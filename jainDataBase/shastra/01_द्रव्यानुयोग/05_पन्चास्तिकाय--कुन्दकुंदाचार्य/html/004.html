<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='003.html'><img src='../../../../../images/common/prev.jpg' id=next height=50 width=50/></a>
      <a href='005.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (पन्चास्तिकाय--कुन्द्कुंदाचार्य)</h2>
      <br><div class=titleContainer align=center><font color=darkGreen>﻿अब पाँच अस्तिकायों के विशेष नाम, सामान्य-विशेष अस्तित्व और कायत्व का प्रतिपादन करते हैं</font></div>
    <h3 class=mainTitle align=center><font color=maroon> ﻿जीवा पोग्गलकाया धम्माधम्मा तहेव आयासं<br>अत्थित्तम्हि य णियदा अणण्णमइया अणुमहंता ॥४॥<br> </font></h3>
  <div class=bottomContainer id=bottomTxt7 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿जीव, पुद्गलकाय, धर्म, अधर्म और आकाश अस्तित्व में नियत, अनन्यमय और अणुमहान है।<br></div>
    <div class=tikaTopContainer><b><br> टीका : 
    <span id=teeka0 class=gatha004 style="color: darkGreen;">&nbsp;&nbsp;अमृतचंद्राचार्य</span>
    <span id=teeka1 class=gatha004 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha004-teeka0><b><font color=darkGreen>अमृतचंद्राचार्य </font></b><br><br><font color=darkBlue><div class=teekaPadya align=center>आकाश पुद्गल जीव धर्मअधर्म ये सब काय हैं<br>ये हैं नियत अस्तित्वमय अरु अणुमहान अनन्य हैं ॥४॥</div><br><p>यहाँ (<font color=DarkSlateGray>इस गाथा में</font>) पाँच अस्तिकायों की विशेष-संज्ञा, सामान्य-विशेष अस्तित्व तथा कायत्य कहा है ।</p><br><p>वहाँ जीव, पुद्गल, धर्म, अधर्म और आकाश -- यह उनकी विशेष-संज्ञाएं <sup>*</sup>अन्वर्थ जानना ।</p><br><p>वे उत्पाद-व्यय-धौव्य-मयी सामान्य-विशेष सत्ता में नियत - व्यवस्थित (<font color=DarkSlateGray>निहित विद्यमान</font>) होने से उनके सामान्य-विशेष अस्तित्व भी है ऐसा निश्चित करना चाहिये । व अस्तित्व में नियत होने पर भी (<font color=DarkSlateGray>जिस प्रकार बर्तन में रहने वाला घी बर्तन से अनन्य है उसीप्रकार</font>) अस्तित्व से अनन्य नहीं है; क्योंकि ये सदैव अपने से निष्पन्न (<font color=DarkSlateGray>अर्थात अपने से सत्</font>) होने के कारण (<font color=DarkSlateGray>अस्तित्व से</font>) अनन्य-मय है (<font color=DarkSlateGray>जिस प्रकार अग्नि उष्णता से अनन्य-मय है उसी प्रकार</font>) । 'अस्तित्व से अनन्य-मय' होने पर भी उनका 'अस्तित्व में नियतपना' नय-प्रयोग से है । भगवान ने दो नय कहे हैं - द्रव्यार्थिक और पर्यायार्थिक । वहाँ कथन एक नय के आधीन नहीं होता किन्तु उन दोनो नयों के आधीन होता है । इसलिये ये पर्यायार्थिक कथन से जो अपने से कथंचित् भिन्न भी है ऐसे अस्तित्व में व्यवस्थित (<font color=DarkSlateGray>निहित, स्थित</font>) हैं और द्रव्यार्थिक कथन से स्वयमेव सत् (<font color=DarkSlateGray>विद्यमान</font>) होने के कारण अस्तित्व से अनन्य-मय है ।</p><br><p>उनके कायपना भी है क्योंकि वे अणुमहान हैं । यहाँ अणु अर्थात प्रदेश-मूर्त और अमूर्त निर्विभाग (<font color=DarkSlateGray>छोटे से छोटे</font>) अंश; 'उनके द्वारा (<font color=DarkSlateGray>बहु प्रदेशों द्वारा</font>) महान हो' वह अणुमहान; अर्थात् प्रदेश-प्रचयात्मक (<font color=DarkSlateGray>प्रदेशों के समूहू-मय</font>) हो वह अणुमहान है । इस प्रकार उन्हें (<font color=DarkSlateGray>उपर्युक्त पाँच द्रव्यों को</font>) कायत्य सिद्ध हुआ । (<font color=DarkSlateGray>ऊपर जो अणुमहान की व्युत्पत्ति की उसमें अणुओं के अर्थात् प्रदेशों के लिये बहुवचन का उपयोग किया है और संस्कृत भाषा के नियमानुसार बहुवचन मेँ द्विवचन का समावेश नहीं होता इसलिये अब व्युत्पत्ति में किन्चित् भाषा का परिवर्तन करके द्वि-अणुक स्पर्धकों को भी अणुमहान बतालाकर उनका कायत्व सिद्ध किया जाता हैं</font>) 'दो अणुओं (<font color=DarkSlateGray>दो प्रदेशों</font>) द्वारा महान हो' वह अणुमहान - ऐसी व्युत्पत्ति से द्वि-अणुक पुद्गल-स्कन्धों को भी (<font color=DarkSlateGray>अणु-महानपना होने से</font>) कायत्व है ।</p><br><p>(<font color=DarkSlateGray>अब, परमाणुओं को अणु-महानपना किस प्रकार है यह बतलाकर परमाणुओं को भी कायत्व सिद्ध किया जाता है;</font>) व्यक्ति और शक्ति-रूप से 'अणु तथा महान' होने से (<font color=DarkSlateGray>अर्थात् परमाणु व्यक्ति रूप से एक प्रदेशी तथा शक्ति रूप से अनेक प्रदेशी होने के कारण</font>) परमाणुओं को भी, उनके एक प्रदेशात्मक-पना होने पर भी (<font color=DarkSlateGray>अणु-महानपना सिद्ध होने से</font>) कायत्य सिद्ध होता है । कालाणुओं को व्यक्ति-अपेक्षा से तथा शक्ति-अपेक्षा से प्रदेश-प्रचयात्मक महानपने का अभाव होने से, यद्यपि वे अस्तित्व में नियत है तथापि, उनके अकायत्व है -- ऐसा इसी से (<font color=DarkSlateGray>इस कथन से ही</font>) सिद्ध हुआ । इसलिये, यद्यपि वे सत् (<font color=DarkSlateGray>विद्यमान</font>) हैं तथापि, उन्हें अस्तिकाय के प्रकरण में नहीं लिया है ॥४॥</p><br><span class=shortFont><sup>*</sup>अन्वर्थ=अर्थ का अनुसरण करती हुई; अर्थानुसार । (<font color=DarkSlateGray>पाँच अस्तिकायों के नाम उनके अर्थानुसार हैं</font>)</span></font></td>
    <td id=gatha004-teeka1><b><font color=darkGreen>जयसेनाचार्य </font></b><br><br><font color=darkBlue><div class=teekaPadya align=center>हैं जीव पुद्गल काय धर्म अधर्म नभ अस्तित्व में<br>हैं नियत और अनन्यमय छोटे बड़े प्रदेश में</div><br><p><b>[जीवा पोग्गलकाया धम्माधम्मं तहेव आयासं]</b> जीव, पुद्गल, धर्म, अधर्म और आकाश इन पाँच अस्तिकायों के विशेष नाम अन्वर्थपरक (<font color=DarkSlateGray>सार्थक</font>) जानना चाहिए। <b>[अस्थित्तम्हि य णियदा]</b> वे अस्तित्व में, सामान्य-विशेष सत्ता में नियत हैं, स्थित हैं । तब फिर वे कुंडे में वेर के समान सत्ता से भिन्न होंगे? (<font color=DarkSlateGray>ऐसा प्रश्न होने पर उत्तर देते हैं</font>) ऐसा नहीं है, <b>[अणण्णमइया]</b> वे अनन्यमय, अपृथग्भूत हैं; जैसे घड़े में रूपादि, शरीर में हाथ आदि, स्तम्भ में सार । इस प्रकार का व्याख्यान होने से आधार-आधेयभाव होने पर भी उनका अस्तित्व अबिनाभूत, अभिन्न कहा गया है । इसीप्रकार अणु महान का विश्लेषण उन्होंने अणुओं से महान, दो अणुओं से महान तथा अणु और महान, अणु महान -- इसप्रकार तीन रूपों में किया है । अब कायत्व कहते हैं -- <b>[अणुमहंता]</b> अणु द्वारा ज्ञात होने से यहाँ अणु शब्द से प्रदेश लेना चाहिए, अणु अर्थात् प्रदेशों से महान; द्वयणुक, स्कन्ध की अपेक्षा दो अणुओं से महान है । इसप्रकार कायत्व कहा गया। एकप्रदेशी अणु के कायत्व कैसे है? यदि ऐसा प्रश्न हो तो कहते हैं - स्कन्धों की कारण-भूत स्निग्ध-रूक्षत्व शक्ति का सद्भाव होने के कारण उपचार से उसे कायत्व है । कालाणुओं के बंध कारण-भूत स्निग्ध-रूक्षत्व शक्ति का अभाव होने के कारण उपचार से भी कायत्व नहीं हैं ।</p><br><p><b><font color=red>प्रश्न – उनमें इस शक्ति का भी अभाव किस कारण है ?</p><br><p></font><font color=darkGreen>उत्तर –</font></b> अर्मूर्तत्त्व होने के कारण उनमें उस शक्ति का अभाव हैं। पाँच अस्तिकायों के विशेष नाम अस्तित्व और कायत्व कहे गये । यहाँ गाथा-सूत्र में अनन्त ज्ञानादि रूप शुद्ध जीवास्तिकाय ही उपादेय है -- यह भावार्थ है ॥४॥</p></font></td>
      </tbody></table></div>
</body>
</html>
