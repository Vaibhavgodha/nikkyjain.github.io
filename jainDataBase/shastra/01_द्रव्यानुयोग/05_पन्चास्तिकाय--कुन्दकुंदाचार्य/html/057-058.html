<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='056.html'><img src='../../../../../images/common/prev.jpg' id=next height=50 width=50/></a>
      <a href='059.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (पन्चास्तिकाय--कुन्दकुंदाचार्य)</h2>
      <br><div class=titleContainer align=center><font color=darkGreen>﻿अब दृष्टान्त और दार्ष्टान्त रूप से द्रव्य-गुणों के कथंचित् अभेद परक व्याख्यान का उपसंहार करते हैं</font></div>
    <h3 class=mainTitle align=center><font color=maroon> ﻿वण्णरसगंधफासा परमाणुपरूविदा विसेसेहिं (५१) <br>दव्वादो य अणण्णा अण्णत्तपयासगा होंति ॥५७॥<br>दंसणणाणाणि तहा जीवणिबद्धाणि णण्णभूदाणि (५२)<br>ववदेसदो पुधत्तं कुव्वन्ति हि णो सहावादो ॥५८॥<br> <br> </font></h3>
  <div class=bottomContainer id=bottomTxt60 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿जैसे परमाणु में प्ररूपित; द्रव्य से अनन्य वर्ण, रस, गंध, स्पर्श विशेषों द्वारा अन्यत्व के प्रकाशक होते हैं; उसीप्रकार जीव में निबद्ध; अनन्यभूत दर्शन, ज्ञान व्यपदेश से पृथक्त्व करते हैं; स्वभाव से नहीं।<br></div>
    <div class=tikaTopContainer><b><br> टीका : 
    <span id=teeka0 class=gatha057-058 style="color: darkGreen;">&nbsp;&nbsp;अमृतचंद्राचार्य</span>
    <span id=teeka1 class=gatha057-058 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha057-058-teeka0><b><font color=darkGreen>अमृतचंद्राचार्य </font></b><br><br><font color=darkBlue><div class=teekaPadya align=center>ज्यों वर्ण आदिक बीस गुण परमाणु से अप्रथक हैं<br> विशेष के व्यपदेश से वे अन्यत्व को द्योतित करें ॥५१॥<br>त्यों जीव से संबद्ध दर्शन-ज्ञान जीव अनन्य हैं<br>विशेष के व्यपदेश से वे अन्यत्व को घोषित करें ॥५२॥</div><br><p><sup>१</sup>दृष्टान्त-रूप और दार्ष्टान्त-रूप पदार्थ-पूर्वक, द्रव्य तथा गुणों के अभिन्न-पदार्थ-पने के व्याख्यान का यह उपसंहार है ।</p><br><br><p>वर्ण-रस-गन्ध-स्पर्श वास्तव में परमाणु में प्रारूपित किये जाते हैं; वे परमाणु से अभिन्न प्रदेश-वाले होने के कारण अनन्य होने पर भी, संज्ञादि व्यपदेश के कारण-भूत विशेषों द्वारा अन्यत्व को प्रकाशित करते हैं । इस प्रकार आत्मा में सम्बद्ध ज्ञान-दर्शन भी आत्म-द्रव्य से अभिन्न प्रदेश-वाले होने के कारण अनन्य होने पर भी, संज्ञादि व्यपदेश के कारण-भूत विशेषों द्वारा पृथक-पने को प्राप्त होते हैं, परन्तु स्वभाव से सदैव अपृथक-पने को ही धारण करते हैं ॥५१-५२॥</p><br><p>इस प्रकार उपयोग गुण का व्याख्यान समाप्त हुआ ।</p><br><span class=shortFont><sup>१</sup>दार्ष्टान्त = दृष्टान्त द्वारा समझानी हो वह बात ; उपमेय (<font color=DarkSlateGray>यहाँ परमाणु और वर्णादिक दृष्टान्त-रूप पदार्थ हैं तथा जीव और ज्ञानादिक दार्ष्टान्त-रूप पदार्थ हैं</font>)</span></font></td>
    <td id=gatha057-058-teeka1><b><font color=darkGreen>जयसेनाचार्य </font></b><br><br><font color=darkBlue><div class=teekaPadya align=center>परमाणु में वर्णित विशेष स्पर्श रस गंध वर्ण ज्यों<br>रहते अभिन्न हैं द्रव्य से पर भिन्न बतलाते हैं त्यों<br>अनन्यभूत निबद्ध जीव से दर्शज्ञानादि सभी<br>व्यपदेश से पृथक्त्व करते पर स्वभावों से नहीं</div><br><p><b>[वण्णरसगंधफासा]</b> वर्ण, रस, गंध, स्पर्श <b>[परमाणुपरूविदा]</b> परमाणु-द्रव्य के प्ररूपित हैं, कहे गए हैं । किस रूप में कहे गए हैं ? <b>[विसेसेहिं]</b> विशेषों से; संज्ञा, लक्षण, प्रयोजन आदि की अपेक्षा भेद होने से अथवा <b>[विससोहि]</b> ऐसा पाठांतर है, (<font color=DarkSlateGray>जिसका अर्थ है</font>) विशेष अर्थात् विशेष गुण-धर्म-स्वभाव <b>[हि]</b> वास्तव में । वे कैसे हैं ? <b>[दव्वादो य]</b> परमाणु द्रव्य से <b>[अणण्णा]</b> निश्चय-नय की अपेक्षा अभिन्न हैं; <b>[अण्णत्त पयासगा होंति]</b> बाद में व्यवहार-नय की अपेक्षा जैसे संज्ञादि भेद से अन्यत्व के प्रकाशक हैं -- इसप्रकार दृष्टांत गाथा पूर्ण हुई ।</p><br><p><b>[दंसणणाणाणि तहा]</b> उसी प्रकार दर्शन-ज्ञान दोनों । वे कैसे हैं ? <b>[जीवणिबद्धा]</b> वे दोनों जीव से निबद्ध हैं । वे और कैसे हैं ? <b>[अणण्णभूदाणि]</b> निश्चय-नय की अपेक्षा प्रदेश-रूप से अनन्य-भूत हैं । इस प्रकार के वे दोनों क्या करते हैं ? <b>[ववदेसदा पुधत्तं]</b> व्यपदेश से, संज्ञादि भेद से पृथक्त्व, नानात्व <b>[कुव्वन्ति]</b> करते हैं, <b>[हि]</b> वास्तव में । <b>[णो सहावादो]</b> परन्तु स्वभाव की अपेक्षा निश्चय-नय से नहीं करते हैं ।</p><br><p>इस अधिकार में यद्यपि आठ प्रकार के ज्ञानोपयोग, चार प्रकार के दर्शनोपयोग के व्याख्यान-काल में शुद्धाशुद्ध विवक्षा नहीं की है; तथापि निश्चय-नय से आदि-मध्य-अंत से रहित परमानन्द सम्पन्न, परम-चैतन्य से सुशोभित भगवान आत्मा में जो अनाकुलता लक्षण पारमार्थिक सुख है, उस उपादेय-भूत पारमार्थिक-सुख के उपादान कारण-भूत जो दो केवल-ज्ञान और केवल-दर्शन हैं, वे ही उपादेय हैं -- ऐसा श्रद्धान करना चाहिए, जानना चाहिए और उसीप्रकार आर्त-रौद्र आदि समस्त विकल्प-समूह के त्याग-पूर्वक ध्येय है -- ऐसा भावार्थ है ॥५७-५८॥</p><br><p>इस प्रकार दृष्टान्त-दार्ष्टान्त रूप में दो गाथायें पूर्ण हुईं ।</p><br><p>यहाँ प्रथम <b>[उवओगो दुवियप्पो]</b> इत्यादि पूर्वोक्त पाठक्रम से दर्शन-ज्ञान कथन-रूप पाँच अन्तर स्थलों द्वारा नौ गाथायें हैं । उसके बाद <b>[ण वियप्पदि णाणादो]</b> इत्यादि पाठक्रम से नैयायिक के लिए गुण-गुणी भेद के निराकरण-रूप से चार अन्तर स्थलों द्वारा दश गाथायें -- इसप्रकार समूहरूप से १९ गाथाओं द्वारा जीवाधिकार के व्याख्यान-रूप नौ अधिकारों में से छठवाँ उपयोगाधिकार समाप्त हुआ । </p><br><p>तत्पश्चात् वीतराग परमानन्द सुधारस समरसी भाव परिणत स्वरूप-वाले शुद्ध जीवास्तिकाय से भिन्न जो कर्म कर्तृत्व, भोक्तृत्व, संयुक्तत्व -- इन तीन स्वरूप, उनसे संबंधित होने से पहले अठारह गाथाओं की समुदाय-पातनिका रूप से जो सूचित किया था, जिसका व्याख्यान किया था; उसका इस समय <b>[जीवा अणाइणिहणा]</b> इत्यादि पाठक्रम से पाँच अन्तर-स्थलों द्वारा विवरण करते हैं । वह इसप्रकार- </p></font></td>
      </tbody></table></div>
</body>
</html>
