<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='128.html'><img src='../../../../../images/common/prev.jpg' id=next height=50 width=50/></a>
      <a href='130.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (पन्चास्तिकाय--कुन्द्कुंदाचार्य)</h2>
      <br><div class=titleContainer align=center><font color=darkGreen>﻿अब इन्द्रियाँ और पृथ्वी आदि काय निश्चय से जीव के स्वरूप नहीं हैं, ऐसा प्रज्ञापित करते हैं (प्रकृष्ट-रूप से ज्ञान कराते हैं) --</font></div>
    <h3 class=mainTitle align=center><font color=maroon> ﻿ण हि इंदियाणि जीवा काया पुण छप्पयार पण्णत्ता (१२१)<br>जं हवदि तेसु णाणं जीवो त्ति य तं परूवंति ॥१२९॥<br> </font></h3>
  <div class=bottomContainer id=bottomTxt131 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿इन्द्रियाँ जीव नहीं हैं, कहे गए छह प्रकार के काय भी जीव नहीं हैं । उनमें जो ज्ञान है वह जीव है, ऐसा (<font color=DarkSlateGray>सर्वज्ञ भगवान</font>) प्ररूपित करते हैं ।<br></div>
    <div class=tikaTopContainer><b><br> टीका : 
    <span id=teeka0 class=gatha129 style="color: darkGreen;">&nbsp;&nbsp;अमृतचंद्राचार्य</span>
    <span id=teeka1 class=gatha129 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha129-teeka0><b><font color=darkGreen>अमृतचंद्राचार्य </font></b><br><br><font color=darkBlue><div class=teekaPadya align=center>ये इन्द्रियाँ नहिं जीव हैं षट्काय भी चेतन नहीं<br>है मध्य इनके चेतना वह जीव निश्चय जानना ॥१२१॥</div><br><p>यह, व्यवहार-जीवत्व के एकांत की <sup>१</sup>प्रतिपत्ति का खंडन है (<font color=DarkSlateGray>अर्थात जिसे मात्र व्यवहार-नय से जीव कहा जाता है उसका वास्तव में जीव-रूप से स्वीकार करना उचित नहीं है ऐसा यहाँ समझाया है</font>) ।</p><br><p>यह जो एकेन्द्रियादि तथा पृथ्वीकायिकादि, 'जीव' कहे जाते हैं, अनादि जीव-पुद्‍गल का परस्पर अवगाह देखकर व्यवहार-नय से जीव के प्राधान्य द्वारा (<font color=DarkSlateGray>-जीव को मुख्यता देकर</font>) 'जीव' कहे जाते हैं । निश्चय-नय से उनमें स्पर्शनादि इन्द्रियाँ तथा पृथ्वी आदि कायें, जीव के लक्षण-भूत चैतन्य-स्वभाव के अभाव के कारण, जीव नहीं हैं, उन्हीं में जो स्व-पर को ज्ञप्ति रूप से प्रकाशमान ज्ञान है वही, गुण-गुणी के कथंचित अभेद के कारण, जीवरूप से प्ररूपित किया जाता है ॥१२१॥</p><br><span class=shortFont><sup>१</sup>प्रतिपत्ति = स्वीकृति, मान्यता ।</span></font></td>
    <td id=gatha129-teeka1><b><font color=darkGreen>जयसेनाचार्य </font></b><br><br><font color=darkBlue><div class=teekaPadya align=center>हैं इन्द्रियाँ ना जीव षड्विध काय भी ना जीव हैं<br>उनमें रहे जो ज्ञान वह ही जीव ऐसा कथन है ॥१२९॥</div><br><p>इंद्रियाँ जीव नहीं हैं। मात्र इन्द्रियाँ ही जीव नहीं हैं (<font color=DarkSlateGray>इतना ही नहीं</font>); अपितु परमागम में कहे गए जो पृथ्वीकाय आदि छह प्रकार हैं, वे भी जीव नहीं हैं। तो फिर जीव कौन है? उनमें रहनेवाला जो ज्ञान है, वह जीव है ऐसा (<font color=DarkSlateGray>सर्वज्ञ भगवान</font>) प्ररूपित करते हैं ।</p><br><p>वह इसप्रकार -- अनुपचरित असद्भूत व्यवहार से स्पर्शनादि द्रव्येन्द्रियाँ और उसीप्रकार अशुद्ध निश्चय-नय से लब्धि-उपयोग रूप भावेन्द्रियाँ यद्यपि जीव कही जाती हैं, उसीप्रकार व्यवहार से पृथ्वी आदि छह काय जीव कहे जाते हैं; तथापि शुद्ध निश्चय से जो अतीन्द्रिय, अमूर्त केवल ज्ञान में अन्त र्गर्भित अनन्त सुखादि गुणों का समूह है, वह जीव है, ऐसा सूत्र तात्पर्य है ॥१२९॥</p></font></td>
      </tbody></table></div>
</body>
</html>
