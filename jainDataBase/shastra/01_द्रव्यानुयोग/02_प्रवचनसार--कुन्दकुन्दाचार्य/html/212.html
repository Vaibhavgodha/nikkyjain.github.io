<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='211.html'><img src='../../../../../images/common/prev.jpg' id=next height=50 width=50/></a>
      <a href='213.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (प्रवचनसार--कुन्दकुन्दाचार्य)</h2>
      <br><div class=titleContainer align=center><font color=darkGreen>﻿अब, यह निश्‍चित करते हैं कि—‘यही (पूर्वोक्त ही) शुद्ध आत्मा की उपलब्धि जिसका लक्षण है, ऐसा मोक्ष का मार्ग है’</font></div>
    <h3 class=mainTitle align=center><font color=maroon> ﻿एवं जिणा जिणिंदा सिद्धा मग्गं समुट्ठिदा समणा (१९९)<br>जादा णमोत्थु तेसिं तस्स य णिव्वाणमग्गस्स ॥२१२॥<br> </font></h3>
  <div class=bottomContainer id=bottomTxt210 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿<b>[जिना: जिनेन्द्रा: श्रमणा:]</b> जिन, जिनेन्द्र और श्रमण (<font color=DarkSlateGray>अर्थात् सामान्यकेवली, तीर्थंकर और मुनि</font>) <b>[एवं]</b> इस <b>[पूर्वोक्त ही]</b> प्रकार से <b>[मार्गं समुत्थिता:]</b> मार्ग में आरूढ़ होते हुए <b>[सिद्धा: जाता:]</b> सिद्ध हुए <b>[नमोऽस्तु]</b> नमस्कार हो <b>[तेभ्य:]</b> उन्हें <b>[च]</b> और <b>[तस्मै निर्वाण मार्गाय]</b> उस निर्वाणमार्ग को । <br></div>
    <div class=tikaTopContainer><b><br> टीका : 
    <span id=teeka0 class=gatha212 style="color: darkGreen;">&nbsp;&nbsp;अमृतचंद्राचार्य</span>
    <span id=teeka1 class=gatha212 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha212-teeka0><b><font color=darkGreen>अमृतचंद्राचार्य </font></b><br><br><font color=darkBlue><p>﻿सभी सामान्य चरमशरीरी, तीर्थंकर और अचरमशरीरी मुमुक्षु इसी यथोक्त शुद्धात्मतत्त्वप्रवृत्तिलक्षण (<font color=DarkSlateGray>शुद्धात्मतत्त्व में प्रवृत्ति जिसका लक्षण है ऐसी</font>) विधि से प्रवर्तमान मोक्षमार्ग को प्राप्त  सिद्ध हुए; किन्तु ऐसा नहीं है कि किसी दूसरी विधि से भी सिद्ध हुएnहों । इससे निश्‍चित होता है कि केवल यह एक ही मोक्ष का मार्ग है, दूसरा नहीं । अधिक विस्तार से पूरा पड़े ! उस शुद्धात्मतत्त्व में प्रवर्ते हुए सिद्धों को तथा उस शुद्धात्मतत्त्वप्रवृत्तिरूप मोक्षमार्ग को, जिसमें से भाव्य और भावक का विभाग अस्त हो गया है ऐसा नोआगमभावनमस्कार हो ! मोक्षमार्ग अवधारित किया है, कृत्य किया जा रहा है, (<font color=DarkSlateGray>अर्थात् मोक्षमार्ग निश्‍चित किया है और उसमें</font>) प्रवर्तन कर रहे हैं ॥१९९॥</p></font></td>
    <td id=gatha212-teeka1><b><font color=darkGreen>जयसेनाचार्य </font></b><br><br><font color=darkBlue><p>﻿<b>[जादा]</b> हुए हैं । कैसे हुए हैं ? <b>[सिद्धा]</b> सिद्ध-परमेष्ठी--मुक्तात्मा--मुक्तावस्था-रूप हुए हैं -- ऐसा अर्थ है । कर्ता-रूप कौन सिद्ध हुए हैं ? <b>[जीणा]</b> जिन--अनागार केवली सिद्ध हुए हैं । <b>[जिणिंदा]</b> मात्र केवली जिन ही सिद्ध नहीं हुये हैं, वरन् जिनेन्द्र--तीर्थंकर परमदेव भी सिद्ध हुए हैं । ये सभी कैसे होते हुए सिद्ध हुये हैं ? <b>[मग्गं समुट्टिदा]</b> अपने परमात्म-तत्त्व की अनुभूति मोक्षमार्ग में आरूढ़--मोक्षमार्ग का आश्रय लेते हुए सिद्ध हुए हैं । कैसे मोक्षमार्ग का आश्रय लेते सिद्ध हुए हैं ?  पहले अनेक प्रकार से कहे मोक्षमार्ग का, आश्रय लेते हुए सिद्ध हैं । मात्र केवली और तीर्थंकर ही इस मार्ग से सिद्ध नहीं हुए हैं वरन्, <b>[समणा]</b> सुख-दुःख आदि में समता-भाव से परिणत आत्म-तत्त्व लक्षण-युक्त शेष अचरम शरीरी श्रमण -- उसी भव से मुक्त नहीं होने वाले अन्य मुनिराज भी (<font color=DarkSlateGray>बाद मे</font>) इसी मार्ग से सिद्ध हुए हैं । </p><br><p>अचरम शरीरियों को -- उसी भव में मोक्ष नहीं जाने वालों को सिद्धपना कैसे संभव है ? यदि ऐसा प्रश्न हो तो कहते हैं -- </p><br><p>'तप से सिद्ध, नय से सिद्ध, संयम से सिद्ध, चारित्र से सिद्ध, ज्ञान-दर्शन से सिद्ध हुए सिद्ध भगवंतों को मैं मस्तक झुका-कर नमस्कार करता हूँ ।'</p><br><p>इसप्रकार गाथा में कहे गये क्रम से एक-देश सिद्धता, अचरम शरीरी जीवों के भी मानी गई है ।</p><br><p><b>[णमोत्थु तेसिं]</b> उन्हें नमस्कार हो । उन्हें मेरा अनन्त-ज्ञानादि सिद्ध-गुणों के स्मरण-रूप भाव नमस्कार हो, <b>[तस्स य णिव्वाणमग्गस्स]</b> तथा विकार रहित, स्व-सम्वित्ति -- अपने आत्म-स्वरूप में लीनता लक्षण निश्चय-रत्नत्रय स्वरूप मोक्षमार्ग को मेरा नमस्कार हो । </p><br><p>इससे यह निश्चित हुआ कि यही मोक्षमार्ग है; दूसरा कोई मोक्षमार्ग नहीं है ॥२१२॥</p><br><p>अब '<b>उवसंपयामि सम्मं जत्तो णिव्वाणसंपत्ती</b> मैं साम्य का आश्रय ग्रहण करता हूँ जिससे निर्वाण की प्राप्ति होती है' -- इत्यादि पहले की गई प्रतिज्ञा का निर्वाह करते हुए, स्वयं भी मोक्ष-मार्ग रूप परिणति को स्वीकार करते हैं, ऐसा प्रतिपादन करते हैं --</p></font></td>
      </tbody></table></div>
</body>
</html>
