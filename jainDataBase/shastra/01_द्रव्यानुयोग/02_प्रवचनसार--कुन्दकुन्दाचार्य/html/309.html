<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='308.html'><img src='../../../../../images/common/prev.jpg' id=next height=50 width=50/></a>
      <a href='310.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (प्रवचनसार--कुन्दकुन्दाचार्य)</h2>
      <br><div class=titleContainer align=center><font color=darkGreen>﻿अब, मोक्ष का कारण प्रसिद्ध करते हैं -</font></div>
    <h3 class=mainTitle align=center><font color=maroon> सम्मं विदिदपदत्था चत्ता उवहिं बहित्थमज्झत्थं (२७३) <br>विसयेसु णावसत्ता जे ते सुद्धा त्ति णिदिट्ठा ॥३०९॥<br> </font></h3>
  <div class=bottomContainer id=bottomTxt300 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿<b>[सम्यग्विदितपदार्था:]</b> सम्यक् (<font color=DarkSlateGray>यथार्थतया</font>) पदार्थों को जानते हुए <b>[ये]</b> जो <b>[बहिस्थमध्यस्थम्]</b> बहिरंग तथा अंतरंग <b>[उपधिं]</b> परिग्रह को <b>[त्यक्‍त्‍वा]</b> छोड़कर <b>[विषयेषु न अवसक्ता:]</b> विषयों में आसक्त नहीं हैं, <b>[ते]</b> वे <b>[शुद्धा: इति निर्दिष्टा:]</b> शुद्ध कहे गये हैं ।<br></div>
    <div class=tikaTopContainer><b><br> टीका : 
    <span id=teeka0 class=gatha309 style="color: darkGreen;">&nbsp;&nbsp;अमृतचंद्राचार्य</span>
    <span id=teeka1 class=gatha309 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha309-teeka0><b><font color=darkGreen>अमृतचंद्राचार्य </font></b><br><br><font color=darkBlue><p>﻿अनेकान्त के द्वारा ज्ञात सकल ज्ञातृतत्त्व और ज्ञेयतत्त्व के यथास्थित स्वरूप में जो प्रवीण हैं, अन्तरंग में चकचकित होते हुए अनन्तशक्ति वाले चैतन्य से भास्वर (<font color=DarkSlateGray>तेजस्वी</font>) आत्मतत्त्व के स्वरूप को जिनने समस्त बहिरंग तथा अन्तरंग संगति के परित्याग से विविक्त (<font color=DarkSlateGray>भिन्न</font>) किया है, और (<font color=DarkSlateGray>इसलिये</font>) अन्त:तत्त्व की वृत्ति (<font color=DarkSlateGray>आत्मा की परिणति</font>) स्वरूप गुप्त तथा सुषुप्त (<font color=DarkSlateGray>जैसे कि सो गया हो</font>) समान (<font color=DarkSlateGray>प्रशांत</font>) रहने से जो विषयों में किंचित् भी आसक्ति को प्राप्त नहीं होते,—ऐसे जो सकल-महिमावान् भगवन्त शुद्ध (<font color=DarkSlateGray>शुद्धोपयोगी</font>) हैं उन्हें ही मोक्षतत्त्व का साधनतत्त्व जानना । (<font color=DarkSlateGray>अर्थात् वे शुद्धोपयोगी ही मोक्षमार्गरूप हैं</font>), क्योंकि वे अनादि संसार से रचित-बन्द रहे हुए विकट कर्मकपाट को तोड़ने-खोलने के अति उग्र प्रयत्न से पराक्रम प्रगट कर रहे हैं ॥२७३॥</p></font></td>
    <td id=gatha309-teeka1><b><font color=darkGreen>जयसेनाचार्य </font></b><br><br><font color=darkBlue><p>﻿<b>[सम्मं विदिदपदत्था]</b> संशय, विपर्यय, अनध्यवसाय से रहित, अनन्त ज्ञानादि स्वभाव (<font color=DarkSlateGray>वाले</font>) अपने परमात्मपदार्थ प्रभृति सम्पूर्ण वस्तुओं का विचार करने में चतुर चित्त की चतुरता से, प्रकाशमान अतिशय सहित उत्कृष्ट विवेक ज्योति द्वारा, अच्छी तरह से पदार्थों को जानने वाले हैं । और वे किस रूप हैं ? <b>[विसयेसु णावसत्ता]</b> पंचेन्द्रिय विषयों की अधीनता से रहित होने के कारण, अपने आत्म तत्त्व की भावना रूप परम समाधि (<font color=DarkSlateGray>स्वरूपलीनता</font>) से उत्पन्न, परमानन्द एक लक्षण सुखरूपी अमृत रस के आस्वाद रूप अनुभव के बल से, विषयों में किंचित मात्र भी आसक्त नहीं हैं । क्या करके आसक्त नहीं हैं ? पहले अपने स्वरूप को परिग्रह-स्वीकार कर फिर चत्ता- छोड़कर आसक्त नहीं हैं । किसे छोड़कर वैसे नहीं हैं ? <b>[उवहिं]</b> परिग्रह छोड़कर वैसे नहीं है । किस विशेषता वाले परिग्रह को छोड़कर वैसे नहीं हैं? <b>[बहित्थमज्झत्थं]</b> बाहर स्थित खेत, मकान आदि अनेक प्रकार के और अपने अन्दर स्थित मिथ्यात्व आदि चौदह प्रकार से भेदरूप परिग्रह छोड़कर आसक्त नहीं हैं । <b>[जे]</b> इन गुणों से विशिष्ट जो महात्मा हैं, <b>[ते सुद्धा त्ति णिद्दिट्ठा]</b> वे शुद्ध-शुद्धोपयोगी हैं - ऐसा कहा है ।  </p><br><p>इस विशेष कथन से क्या कहा गया है? इसप्रकार के परमयोगी ही, अभेदरूप से मोक्षमार्ग हैं- ऐसा जानना चाहिये ॥३०९॥</p></font></td>
      </tbody></table></div>
</body>
</html>
