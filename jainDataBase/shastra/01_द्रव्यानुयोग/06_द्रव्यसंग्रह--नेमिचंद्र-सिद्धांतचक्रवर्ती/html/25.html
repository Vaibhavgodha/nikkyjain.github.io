<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <link type="text/css" rel="stylesheet" href="../../../../../css/myJqueryMobile.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
    <script type="text/javascript" src="../../../../../js/myFontSzCtrl.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='24.html'><img src='../../../../../images/common/prev.jpg' id=next height=50 width=50/></a>
      <a href='26.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#आर्यिका-ज्ञानमती>आर्यिका-ज्ञानमती</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (द्रव्यसंग्रह--नेमिचंद्र-सिद्धांतचक्रवर्ती)</h2>
      <br><div class=titleContainer align=center><font color=darkGreen>﻿द्रव्यों की प्रदेश संख्या</font></div>
    <h3 class=mainTitle align=center><font color=maroon> ﻿होति असंखा जीवे, धम्माधम्मे अणंत आयासे<br>मुत्ते तिविह पदेसा, कालस्सेगोणतेण सो काओ ॥२५॥<br> </font></h3>
  <div class=bottomContainer id=bottomTxt27 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿एक जीव में, धर्मद्रव्य और अधर्मद्रव्य में असंख्यात प्रदेश होते हैं, आकाश द्रव्य में अनन्त प्रदेश हैं, मूर्तिक-पुद्गल द्रव्य में तीन प्रकार के-संख्यात, असंख्यात और अनन्त प्रदेश होते हैं तथा काल द्रव्य का एक प्रदेश होता है इसीलिए वह काल द्रव्य 'काय' नहीं होता है ।<br></div>
    <div class=tikaTopContainer><b><br> टीका : 
    <span id=teeka0 class=gatha25 style="color: darkGreen;">&nbsp;&nbsp;आर्यिका-ज्ञानमती</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha25-teeka0><b><font color=darkGreen>आर्यिका-ज्ञानमती </font></b><br><br><font color=darkBlue><p>﻿आकाश में से लोकाकाश में एक जीव के समान असंख्यात प्रदेश होते हैं और अलोकाकाश में अनन्त प्रदेश होते हैं। कालद्रव्य में एक प्रदेश ही है क्योंकि वे कालद्रव्य असंख्यात माने गये हैं। इसीलिए बहुप्रदेशी न होने से उन्हें 'काय' संज्ञा नहीं है किन्तु वह काल 'अस्ति' अवश्य है।</p><br><p><b><font color=red>प्रश्न – जीव असंख्यात प्रदेशी कैसे माना गया है?</p><br><p></font><font color=darkGreen>उत्तर –</font></b> केवली समुद्घात के समय जीव सारे लोकाकाश में फैल सकता है और लोकाकाश के असंख्यात प्रदेश है। अत: जीव असंख्यात प्रदेशी कहा गया है।</p><br><p><b><font color=red>प्रश्न – धर्म द्रव्य और अधर्म द्रव्य को असंख्यात प्रदेशी क्यों कहा है?</p><br><p></font><font color=darkGreen>उत्तर –</font></b> धर्म द्रव्य और अधर्म द्रव्य भी तिल में तेल के समान सारे लोकाकाश में व्याप्त हैं अत: ये दोनों द्रव्य भी असंख्यात प्रदेशी कहे गये हैं।</p><br><p><b><font color=red>प्रश्न – आकाश द्रव्य को अनन्त प्रदेशी क्यों माना है?</p><br><p></font><font color=darkGreen>उत्तर –</font></b> लोक और अलोक दोनों में व्याप्त होने से आकाश की कोई सीमा नहीं है अत: वह अनन्त कहा गया है।</p><br><p><b><font color=red>प्रश्न – पुद्गल द्रव्य में संख्यात, असंख्यात और अनन्त प्रदेशी ये तीनों प्रकार कैसे हैं?</p><br><p></font><font color=darkGreen>उत्तर –</font></b> संख्यात पुद्गल परमाणु का पिण्ड होने से वह संख्यात प्रदेशी है। असंख्यात परमाणुओें का पिण्ड होने से उसे असंख्यात प्रदेशी कहते हैं और अनन्त परमाणुओं का पिण्ड होने से वे अनन्त प्रदेशी होते हैं।</p><br><p><b><font color=red>प्रश्न – काल द्रव्य को एक प्रदेशी क्यों कहा है?</p><br><p></font><font color=darkGreen>उत्तर –</font></b> काल के अणु रत्नों की राशि के समान एक-एक अलग रहते हैं क्योंकि एक साथ मिलकर पुद्गल के समान पिण्ड होने की शक्ति काल में नहीं है इसलिए काल एक प्रदेशी कहा गया है और वह कायवान नहीं है।</p><br><p><b><font color=red>प्रश्न – समुद्घात किसे कहते हैं?</p><br><p></font><font color=darkGreen>उत्तर –</font></b> मूल शरीर को छोड़कर आत्मा के प्रदेशों का शरीर के बाहर निकलने का नाम समुद्घात है।</p><br><p><b><font color=red>प्रश्न – समुद्घात के कितने भेद हैं?</p><br><p></font><font color=darkGreen>उत्तर –</font></b> समुद्घात के सात भेद हैं-वेदना, कषाय, विक्रिया, मारणान्तिक, तैजस, आहारक और केवली।</p><br><p><b><font color=red>प्रश्न – वेदना समुद्घात किसे कहते हैं?</p><br><p></font><font color=darkGreen>उत्तर –</font></b> तीव्र वेदना से मूल शरीर को न छोड़कर आत्म प्रदेशों का बाहर निकलना वेदना समुद्घात कहलाता है।</p><br><p><b><font color=red>प्रश्न – कषाय समुद्घात का लक्षण क्या है?</p><br><p></font><font color=darkGreen>उत्तर –</font></b> तीव्र कषाय से आत्म प्रदेशों का बाहर निकलना कषाय समुद्घात है।</p><br><p><b><font color=red>प्रश्न – वैक्रियिक समुद्घात क्या होता है?</p><br><p></font><font color=darkGreen>उत्तर –</font></b> अनेक रूप बनाने के लिए आत्म प्रदेशों का बाहर निकलना वैक्रियिक समुद्घात कहलाता है।</p><br><p><b><font color=red>प्रश्न – मारणान्तिक समुद्घात किसे कहते हैं?</p><br><p></font><font color=darkGreen>उत्तर –</font></b> शरीर में रहते हुए भी आगे के जन्मस्थान के स्पर्श हेतु प्रदेशों का बाहर जाना मारणांतिक समुद्घात कहा गया है।</p><br><p><b><font color=red>प्रश्न –तैजस समुद्घात का क्या कार्य होता है?</p><br><p></font><font color=darkGreen>उत्तर –</font></b> रोगादि से दु:खी देख संयमी मुनि के दया के उत्पन्न होने पर मुनि के दाहिने कंधे से जो पुतला निकलकर रोगादि को नष्ट कर दे वह शुभ तैजस है। क्रोधादि के निमित्त से संयमी मुनि के बाएँ कंधे से पुतला निकलकर उस देश को भस्म करके मुनि को भी भस्म कर दे वह अशुभ तैजस समुद्घात कहलाता है।</p><br><p><b><font color=red>प्रश्न – आहारक समुद्घात किसके होता है?</p><br><p></font><font color=darkGreen>उत्तर –</font></b> ऋद्धिधारी मुनि के किसी विषय में सूक्ष्म शंका आदि होने पर मस्तक से जो पुतला निकलकर केवली के पादमूल में जाकर वापस आ जावे और समाधान हो जावे वह आहारक समुद्घात है।</p><br><p><b><font color=red>प्रश्न – केवली समुद्घात का लक्षण बताएँ?</p><br><p></font><font color=darkGreen>उत्तर –</font></b> केवली भगवान के आयु की स्थिति अन्तर्मुहूर्त रहने पर और नाम, कर्मादि की स्थिति अधिक होने पर बराबर करने के लिए दण्ड कपाट प्रतर और लोकपूरण क्रिया का होना केवली समुद्घात है।</p></font></td>
      </tbody></table></div>
</body>
</html>
