<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <link type="text/css" rel="stylesheet" href="../../../../../css/myJqueryMobile.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
    <script type="text/javascript" src="../../../../../js/myFontSzCtrl.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='093.html'><img src='../../../../../images/common/prev.jpg' id=next height=50 width=50/></a>
      <a href='095.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (पन्चास्तिकाय--कुन्दकुन्दाचार्य)</h2>
      <br><div class=titleContainer align=center><font color=darkGreen>﻿अब (तृतीय स्थल में) धर्म-अधर्म के सद्भावरूप साध्य में हेतु दिखाते हैं</font></div>
    <h3 class=mainTitle align=center><font color=maroon> ﻿जादो अलोगलोगो जेसिं सब्भावदो य गमणठिदी (८७)<br>दो वि य मया विभत्ता अविभत्ता लोयमेत्ता य ॥९४॥<br> </font></h3>
  <div class=bottomContainer id=bottomTxt95 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿जिनके सद्भाव से लोक-अलोक का विभाग है, (<font color=DarkSlateGray>जीव-पुद्गलों की </font>) गति-स्थिति है, वे दोनों विभक्त और अविभक्त स्वरूप तथा लोकप्रमाण माने गए हैं।<br></div>
    <div class=tikaTopContainer><b><br> टीका : 
    <span id=teeka0 class=gatha094 style="color: darkGreen;">&nbsp;&nbsp;अमृतचंद्राचार्य</span>
    <span id=teeka1 class=gatha094 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha094-teeka0><b><font color=darkGreen>अमृतचंद्राचार्य </font></b><br><br><font color=darkBlue><div class=teekaPadya align=center>धरम अर अधरम से ही लोका-लोक गति-स्थिति बने<br>वे उभय भिन्न-अभिन्न भी अर सकल लोक प्रमाण है ॥८७॥</div><br><p>यह, धर्म और अधर्म के सद्‍भाव की सिद्धि के लिये हेतु दर्शाया गया है ।</p><br><p>धर्म और अधर्म विद्यमान है, क्योंकि लोक और अलोक का विभाग अन्यथा नहीं बन सकता । जीवादि सर्व पदार्थों के एकत्र-अस्तित्व-रूप लोक है, शुद्ध एक आकाश के अस्तित्व-रूप अलोक है । वहाँ जीव और पुद्‍गल स्व-रस से ही (<font color=DarkSlateGray>स्व-भाव से ही</font>) गति-परिणाम को तथा गति-पूर्वक स्थिति-परिणाम को प्राप्त होते हैं । यदि गति-परिणाम अथवा गति-पूर्वक स्थिति-परिणाम का स्वयं अनुभव करने वाले उन जीव-पुद्‍गल को बहिरंग हेतु धर्म और अधर्म न हो, तो जीव-पुद्‍गल के <sup>१</sup>निरर्गल गति-परिणाम और स्थिति-परिणाम होने से अलोक में भी उनका (<font color=DarkSlateGray>जीव-पुद्‍गल का</font>) होना किससे निवारा जा सकता है ? (<font color=DarkSlateGray>किसी से नहीं निवारा जा सकता</font>) । इसलिये लोक और अलोक का विभाग सिद्ध नहीं होता । परन्तु यदि जीव-पुद्‍गल की गति के और गति-पूर्वक स्थिति के बहिरंग हेतुओं के रूप में धर्म और अधर्म का सद्‍भाव स्वीकार किया जाये तो लोक और अलोक का विभाग (<font color=DarkSlateGray>सिद्ध</font>) होता है । (<font color=DarkSlateGray>इसलिये धर्म और अधर्म विद्यमान है</font>) और (<font color=DarkSlateGray>उनके सम्बन्ध में विशेष विवरण यह है कि</font>), धर्म और अधर्म दोनों परस्पर पृथग्भूत अस्तित्व से निष्पन्न होने से विभक्त (<font color=DarkSlateGray>भिन्न</font>) हैं, एक-क्षेत्रावगाही होने से अविभक्त (<font color=DarkSlateGray>अभिन्न</font>) हैं, समस्त लोक में विद्यमान जीव-पुद्‍गलों को गति स्थिति में निष्क्रिय-रूप से अनुग्रह करते हैं इसलिये (<font color=DarkSlateGray>निमित्त-रूप होते हैं इसलिये</font>) लोक-प्रमाण हैं ॥८७॥ </p><br><span class=shortFont><sup>१</sup>निरर्गल= निरंकुश, अमर्यादित ।</span></font></td>
    <td id=gatha094-teeka1><b><font color=darkGreen>जयसेनाचार्य </font></b><br><br><font color=darkBlue><div class=teekaPadya align=center>सद्भाव से जिनके हैं लोक अलोक व गमनस्थिति<br>अविभक्त और विभक्त लोकप्रमाण उनकी सम्मति ॥९४॥</div><br><p><b>[जादो]</b> उत्पन्न हैं । कर्ता रूप कौन उत्पन्न हैं ? <b>[अलोगलोगो]</b> लोकालोक दोनों उत्पन्न हैं । वे किससे उत्पन्न हैं ? <b>[जेसिं सब्भावदो य]</b> जिन धर्म-अधर्म से और स्वभाव से उत्पन्न हैं । मात्र लोकालोक दोनों ही उत्पन्न नहीं है; अपितु <b>[गमणठिदी]</b> गति और स्थिति ये दोनों भी हैं । ये दोनों कैसे हैं ? <b>[दोवि मया]</b> उन दोनों धर्म और अधर्म की सम्मति से, स्वीकृति से हैं । अथवा <b>[अभया]</b> पाठान्तर भी है, जिसका अर्थ है ये दोनों किसी ने भी बनाए नहीं हैं, अकृत हैं । <b>[विभत्ता]</b> विभक्त / भिन्न हैं; <b>[अविभत्ता]</b> अविभक्त / अभिन्न हैं, <b>[लोयमेत्ता य]</b> और लोकमात्र हैं ।</p><br><p>वह इसप्रकार -- लोक-अलोक का सद्भाव होने से धर्म-अधर्म हैं; षट्द्रव्यों के समूहात्मक लोक है, उससे बहिर्भूत शुद्ध / मात्र आकाश अलोक है । वहाँ लोक में गति और उस पूर्वक स्थिति को प्राप्त हुए, स्वीकार किए जीव-पुद्गलों के यदि बहिरंग हेतु-भूत धर्म-अधर्म न हों तो लोक से बहिर्भूत बाह्य भाग में भी गति किसके द्वारा रोकी जा सकती है ? किसी के द्वारा भी रोकी नहीं जा सकती है; इस लोक-अलोक के विभाग से ही धर्म-अधर्म की विद्यमानता ज्ञात होती है । वे दोनों किस विशेषता-वाले हैं ? भिन्न अस्तित्व से निष्पन्न होने के कारण निश्चय-नय से पृथक् भूत हैं, एक-क्षेत्रावगाही होने से असद्भूत व्यवहार-नय की अपेक्षा सिद्ध-समूह के समान अभिन्न हैं; सर्वदा ही नि:क्रिय होने से, लोक व्यापक होने से लोक-मात्र हैं, ऐसा सूत्रार्थ है ॥९४॥</p></font></td>
      </tbody></table></div>
</body>
</html>
