<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='020.html'><img src='../../../../../images/common/prev.jpg' id=next height=50 width=50/></a>
      <a href='022.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (पन्चास्तिकाय--कुन्दकुन्दाचार्य)</h2>
      <br><div class=titleContainer align=center><font color=darkGreen>﻿अब जीव के उत्पाद-व्यय सम्बंधी सदुच्छेद (सत के विनाश), असदुत्पाद (असत के उत्पाद) के कर्तृत्व के उपसंहार परक व्याख्यान को उद्योतित / प्रकाशित करते हैं</font></div>
    <h3 class=mainTitle align=center><font color=maroon> ﻿एवं भावाभावं भावाभावं अभावभावं च <br>गुणपज्जयेहिं सहिदो संसरमाणो कुणदि जीवो ॥२१॥<br> </font></h3>
  <div class=bottomContainer id=bottomTxt24 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿इसप्रकार गुण-पर्यायों सहित जीव संसरण करता हुआ भाव, अभाव, भावाभाव और अभावभाव को करता है।<br></div>
    <div class=tikaTopContainer><b><br> टीका : 
    <span id=teeka0 class=gatha021 style="color: darkGreen;">&nbsp;&nbsp;अमृतचंद्राचार्य</span>
    <span id=teeka1 class=gatha021 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha021-teeka0><b><font color=darkGreen>अमृतचंद्राचार्य </font></b><br><br><font color=darkBlue><div class=teekaPadya align=center>भाव और अभाव भावाभाव अभावभाव में<br> यह जीव गुणपर्यय सहित संसरण करता इसतरह ॥२१॥</div><br><p>यह, जीव उत्पाद, व्यय, सत्-विनाश और असत्-उत्पाद का कर्तत्व होने की सिद्धि-रूप उपसंहार है । </p><br><p>द्रव्य वास्तव में सर्वदा अविनष्ट और अनुत्पन्न आगम में कहा है; इसलिए जीव-द्रव्य को द्रव्य-रूप से नित्य-पना कहा गया । <ol><li>देवादि पर्याय रूप से उत्पन्न होता है इसलिए उसी को (<font color=DarkSlateGray>जीव-द्रव्य को ही</font>) भाव (<font color=DarkSlateGray>उत्पाद</font>) का कर्तत्व कहा गया है;<li>मनुष्यादि पर्याय-रूप से नाश को प्राप्त होता है इसलिए उसी को अभाव (<font color=DarkSlateGray>व्यय</font>) का कर्तत्व कहा है; <li> सत् (<font color=DarkSlateGray>विद्यमान</font>) देवादि-पर्याय का नाश करता है इसलिए उसी को भावाभाव का (<font color=DarkSlateGray>सत् के विनाश का</font>) कर्तत्व कहा गया है; और<li>फिर से  असत् (<font color=DarkSlateGray>अविद्यमान</font>) मनुष्यादि पर्याय का उत्पाद करता है इसलिए उसी को आभाव-भाव का (<font color=DarkSlateGray>असत् के उत्पाद का</font>) कर्तत्व कहा गया है</ol>यह सब निरवद्य (<font color=DarkSlateGray>निर्दोष / निर्बाध / अविरुद्ध</font>)  है, क्योंकि द्रव्य और पर्याय में से एक की गौणता से और अन्य की मुख्यता से कथन किया जाता है । वह इस प्रकार है --</p><br><p>जब जीव, पर्याय की गौणता से और द्रव्य की मुख्यता से विवक्षित होता है तब वह <ol><li>उत्पन्न नहीं होता,<li>विनष्ट नहीं होता,<li>क्रम-वृत्ति से वर्तन नहीं करता इसलिए सत् (<font color=DarkSlateGray>विद्यमान</font>) पर्याय-समूह को विनष्ट नहीं करता और <li>असत् को (<font color=DarkSlateGray>अविद्यमान पर्याय-समूह को</font>) उत्पन्न नहीं करता;</ol>और जब जीव द्रव्य की गौणता से और पर्याय की मुख्यता से विवक्षित होता है तब वह<ol><li>उपजता है,<li>विनष्ट होता है,<li>जिसका स्व-काल बीत गया ऐसे सत् (<font color=DarkSlateGray>विद्यमान</font>) पर्याय-समूह को विनष्ट करता है और <li>जिसका स्व-काल उपस्थित हुआ है ऐसे असत् को (<font color=DarkSlateGray>अविद्यमान को</font>) उत्पन्न करता है ।</ol></p><br><p>वह प्रसाद वास्तव में अनेकान्त-वाद का है की ऐसा विरोध भी (<font color=DarkSlateGray>वास्तव में</font>) विरोध नहीं है ॥२१॥ </p><br><p>इस प्रकार षड्-द्रव्य की सामान्य प्रारूपणा समाप्त हुई ।</p></font></td>
    <td id=gatha021-teeka1><b><font color=darkGreen>जयसेनाचार्य </font></b><br><br><font color=darkBlue><div class=teekaPadya align=center>है जीव गुण पर्यय सहित संसरण करता भाव को<br>करता अभाव रु भावा भाव रु नित अभावोत्पाद को</div><br><p><b>[एवं भावाभावं]</b> इसप्रकार पूर्वोक्त प्रकार से द्रव्यार्थिक-नय की अपेक्षा नित्यता होने पर भी पर्यायार्थिक-नय की अपेक्षा पहले मनुष्य पर्याय का अभाव / व्यय कर पश्चात् देवोत्पत्ति के समय देव पर्याय का भाव / उत्पाद <b>[कुणदि]</b> करता है । <b>[भावाभावं]</b> और फिर देव पर्याय से च्युत होने के समय विद्यमान देव भाव रूप पर्याय का अभाव करता है । <b>[अभाव भावं च]</b> पश्चात् मनुष्य पर्याय की उत्पत्ति के समय अभाव का / अविद्यमान मनुष्य सम्बन्धी पर्याय का भाव / उत्पाद करता है । इन सबका कर्ता वह कौन है ? <b>[जीवो]</b> इनका कर्ता जीव है । वह जीव कैसा है ? <b>[गुणपज्जयेहिं सहिदो]</b> कुमति ज्ञानादि विभावगुण, मनुष्य-नारक आदि विभाव पर्याय से सहित है । केवल ज्ञानादि स्वभावगुण और सिद्धरूप शुद्ध पर्याय से सहित नहीं है । इनसे सहित क्यों नहीं है? उस केवलज्ञानादि अवस्था में मनुष्य, नारक आदि विभाव-पर्यायों के असम्भव होने से वह उनसे सहित नहीं है । अगुरुलघुत्वगुण सम्बंधी षट्गुणी हानि-वृद्धिमय स्वभाव पर्यायरूप से तो वहाँ भी भावाभावादि को करता है, इसमें विरोध नहीं है । क्या करता हुआ मनुष्य-भावादि करता है? <b>[संसरमाणो]</b> संसरण / परिभ्रमण करता हुआ इन्हें करता है । कहाँ परिभ्रमण करता हुआ इन्हें करता है? द्रव्य, क्षेत्र, काल, भव, भाव स्वरूप पाँच प्रकार के संसार में परिभ्रमण करता हुआ इन्हें करता है ।</p><br><p>इस सूत्र / गाथा में विशुद्ध ज्ञान-दर्शन स्वभावी, साक्षात् उपादेय-भूत शुद्ध जीवास्तिकाय में जो सम्यक्  श्रद्धान-ज्ञान-अनुचरण है उस रूप निश्चय-रत्नत्रयात्मक परम सामायिक को प्राप्त नहीं करता हुआ जिस कारण जीव दृष्ट, श्रुत, अनुभूत, आहार, भय, मैथुन, परिग्रह संज्ञा आदि समस्त पर-भावरूप परिणामों में मूर्छित, मोहित, आसक्त होता हुआ, मनुष्य-नारक आदि विभाव पर्यायरूप से भाव / उत्पाद करता है, और उसी-प्रकार से अभाव / व्यय करता है; उस कारण उस शुद्धात्म-द्रव्य में ही सम्यक श्रद्धान-ज्ञान और उसी रूप अनुचरण निरन्तर सर्व तात्पर्य से कर्तव्य है ऐसा भावार्थ है ॥२१॥</p><br><p>इसप्रकार द्रव्यार्थिक-नय से नित्यता होने पर भी संसारी जीव के पर्यायार्थिक-नय से देव, मनुष्य आदि के उत्पाद-व्यय के कर्तृत्व सम्बन्धी व्याख्यान के उपसंहार की मुख्यता से चतुर्थ स्थल में गाथा पूर्ण हुई ।</p><br><p>इसप्रकार चार स्थल द्वारा द्वितीय सप्तक पूर्ण हुआ । इसप्रकार प्रथम सात गाथाओं के जो पाँच स्थल कहे थे उन सहित नौ अन्तर-स्थलों युक्त चौदह गाथाओं द्वारा प्रथम महाधिकार में द्रव्य पीठिका नामक द्वितीय अन्तराधिकार समाप्त हुआ । अब (<font color=DarkSlateGray>तृतीय अन्तराधिकार में</font>) काल-द्रव्य के प्रतिपादन की मुख्यता से पाँच गाथायें कहते हैं । उन पाँच गाथाओं में से छह द्रव्यों के मध्य में जीवादि पाँच अस्तिकाय की सूचना के लिए <b>[जीवा पुग्गलकाया...]</b> इत्यादि एक गाथा है । तत्पश्चात् निश्चयकाल के कथन रूप से <b>[सब्भावसहावाणं...]</b>  इत्यादि दो गाथायें हैं। टीका (<font color=DarkSlateGray>समय-व्याख्या</font>) के अभिप्राय से यहाँ एक है । तदनन्तर समय आदि व्यवहार-काल की मुख्यता से <b>[समओणिमिसो]</b> इत्यादि दो गाथायें हैं। इसप्रकार तीन स्थल से तृतीय अन्तराधिकार में सामूहिक उत्थानिका हुई ।</p></font></td>
      </tbody></table></div>
</body>
</html>
