<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <link type="text/css" rel="stylesheet" href="../../../../../css/myJqueryMobile.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
    <script type="text/javascript" src="../../../../../js/myFontSzCtrl.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='040.html'><img src='../../../../../images/common/prev.jpg' id=next height=50 width=50/></a>
      <a href='042.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (पन्चास्तिकाय--कुन्दकुन्दाचार्य)</h2>
      <br><div class=titleContainer align=center><font color=darkGreen>﻿अब ज्ञानोपयोग के भेदों के नाम प्रतिपादित करते हैं</font></div>
    <h3 class=mainTitle align=center><font color=maroon> ﻿आभिणिसुदोधिमणकेवलाणि णाणाणि पंचभेयाणि<br>कुमदिसूदविभंगाणि य तिण्णि वि णाणेहिं संजुत्ते ॥४१॥<br> </font></h3>
  <div class=bottomContainer id=bottomTxt44 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿आभिनिबोधिक (<font color=DarkSlateGray>मतिज्ञान</font>), श्रुतज्ञान, अवधिज्ञान, मन:पर्ययज्ञान और केवलज्ञान-ये ज्ञान के पाँच भेद हैं; तथा कुमति, कुश्रुत, विभंग-ये तीन (<font color=DarkSlateGray>अज्ञान</font>) भी ज्ञान के साथ संयुक्त हैं।<br></div>
    <div class=tikaTopContainer><b><br> टीका : 
    <span id=teeka0 class=gatha041 style="color: darkGreen;">&nbsp;&nbsp;अमृतचंद्राचार्य</span>
    <span id=teeka1 class=gatha041 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha041-teeka0><b><font color=darkGreen>अमृतचंद्राचार्य </font></b><br><br><font color=darkBlue><div class=teekaPadya align=center>मतिश्रुतावधि अर मन: केवल ज्ञान पाँच प्रकार हैं<br> कुमति कुश्रुत विभंग युत अज्ञान तीन प्रकार हैं ॥४१॥</div><br><p>यह, ज्ञानोपयोग के भेदों के नाम और स्वरूप का कथन है ।</p><br><p>वहां, <ol><li>आभिनिबोधिक-ज्ञान,<li>श्रुत-ज्ञान,<li>अवधि-ज्ञान,<li>मन:पर्यय-ज्ञान,<li>केवलज्ञान,<li>कुमति-ज्ञान,<li>कुश्रुत-ज्ञान और<li>विभंग-ज्ञान</ol>--इस प्रकार (<font color=DarkSlateGray>ज्ञानोपयोग के भेदों के</font>) नाम का कथन है ।</p><br><p>(<font color=DarkSlateGray>अब उनके स्वरूप का कथन किया जाता है :-</font>) आत्मा वास्तव में अनंत, सर्व आत्म-प्रदेशों में व्यापक, विशुद्ध ज्ञान-सामान्य-स्वरूप है । वह (<font color=DarkSlateGray>आत्मा</font>) वास्तव में अनादी ज्ञानावरण-कर्म से आच्छादित प्रदेशवाला वर्तता हुआ,<ol><li>उस प्रकार के (<font color=DarkSlateGray>अर्थात् मतिज्ञान के</font>) आवरण के क्षयोपशम से और इन्द्रिय-मन के अवलम्बन से मूर्त-अमूर्त द्रव्य का विकल्प-रूप से विशेषत: अवबोधन करता है वह आभिनिबोधिक है,<li>उस प्रकार के (<font color=DarkSlateGray>अर्थात् श्रुत-ज्ञान के </font>) आवरण के क्षयोपशम से और मन के अवलम्बन से मूर्त-अमूर्त द्रव्य का विकल-रूप से विशेषत: अवबोधन करता है वह श्रुत-ज्ञान है,<li>उस प्रकार के आवरण के क्षयोपशम से ही मूर्त-द्रव्य का विकल-रूप से विशेषत: अवबोधन करता है वह अवधिज्ञान है,<li>उस प्रकार के आवरण के क्षयोपशम से ही पर-मनोगत (<font color=DarkSlateGray>दूसरों के मन के साथ सम्बन्ध-वाले</font>) मूर्त-द्रव्य का विकल-रूप से विशेषत: अवबोधन करता है वह मन:पर्यय-ज्ञान है,<li>समस्त आवरण के अत्यन्त क्षय से, केवल ही (<font color=DarkSlateGray>आत्मा अकेला ही</font>), मूर्त-अमूर्त द्रव्य का सकल-रूप से विशेषत: अवबोधन करता है वह स्वाभाविक केवलज्ञान है,<li>मिथ्यादर्शन के उदय के साथ का आभिनिबोधिक-ज्ञान ही कुमाति-ज्ञान है,<li>मिथ्यादर्शन के उदय के साथ का श्रुत-ज्ञान ही कुश्रुत-ज्ञान है,<li>मिथ्यादर्शन के उदय के साथ का अवधि-ज्ञान ही विभंग-ज्ञान है</ol> -- इस प्रकार (<font color=DarkSlateGray>ज्ञानोपयोग के भेदों के</font>) स्वरूप का कथन है ।</p><br><p>इस प्रकार मतिज्ञानादि आठ ज्ञानोपयोगों का व्याख्यान किया गया ॥४१॥</p></font></td>
    <td id=gatha041-teeka1><b><font color=darkGreen>जयसेनाचार्य </font></b><br><br><font color=darkBlue><div class=teekaPadya align=center>मति श्रुत अवधि अरु मन: पर्यय ज्ञान केवलज्ञान ये<br>हैं पाँच कुमति-श्रुत विभंग संयुक्त हैं ये ज्ञान से ॥४१॥</div><br><p>आभिनिबोधिक (<font color=DarkSlateGray>मति-ज्ञान</font>), श्रुत-ज्ञान, अवधि-ज्ञान, मन:पर्यय-ज्ञान और केवल-ज्ञान -- ये ज्ञान के पाँच भेद हैं तथा कुमति-ज्ञान, कुश्रुत-ज्ञान, विभंग-ज्ञान -- ये तीन मिथ्याज्ञान हैं । यहाँ यह भावार्थ है जैसे एक ही सूर्य मेघ के आवरण वश अपनी प्रभा की अपेक्षा अनेक प्रकार के भेदों को प्राप्त हो जाता है; उसीप्रकार निश्चय-नय से अखण्ड एक प्रतिभास स्वरूपी आत्मा भी व्यवहार-नय से कर्म समूह से वेष्टित होता हुआ मतिज्ञान आदि भेदों द्वारा अनेक प्रकार के भेदों को प्राप्त हो जाता है ॥४१॥</p></font></td>
      </tbody></table></div>
</body>
</html>
