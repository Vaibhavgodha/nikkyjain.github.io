<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <link type="text/css" rel="stylesheet" href="../../../../../css/myJqueryMobile.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
    <script type="text/javascript" src="../../../../../js/myFontSzCtrl.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='151.html'><img src='../../../../../images/common/prev.jpg' id=next height=50 width=50/></a>
      <a href='153.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (पन्चास्तिकाय--कुन्दकुन्दाचार्य)</h2>
      <br><div class=titleContainer align=center><font color=darkGreen>﻿अब निर्जरा का स्वरूप कहते हैं</font></div>
    <h3 class=mainTitle align=center><font color=maroon> ﻿संवरजोगेहिं जुदो तवेहिं जो चिट्ठदे बहुविहेहिं (१४४) <br>कम्माणं णिज्जरणं बहुगाणं कुणदि सो णियदं ॥१५२॥<br> </font></h3>
  <div class=bottomContainer id=bottomTxt151 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿संवर और योग से युक्त जो जीव अनेक प्रकार के तपों में प्रवृत्ति करता है, वह नियम से अनेक कर्मों की निर्जरा करता है ।<br></div>
    <div class=tikaTopContainer><b><br> टीका : 
    <span id=teeka0 class=gatha152 style="color: darkGreen;">&nbsp;&nbsp;अमृतचंद्राचार्य</span>
    <span id=teeka1 class=gatha152 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha152-teeka0><b><font color=darkGreen>अमृतचंद्राचार्य </font></b><br><br><font color=darkBlue><div class=teekaPadya align=center>शुद्धोपयोगी भावयुत जो वर्तते हैं तपविषै<br>वे नियम से निज में रमे बहु कर्म को भी निर्जरें ॥१४४॥</div><br><p>यह, निर्जरा के स्वरूप का कथन है ।</p><br><p>संवर अर्थात्‌ शुभाशुभ परिणाम का निरोध, और योग अर्थात्‌ शुद्धोपयोग, उनसे (<font color=DarkSlateGray>संवर और योग से</font>) युक्त ऐसा जो (<font color=DarkSlateGray>पुरुष</font>), अनशन, अवमौदर्य, वृत्ति-परिसंख्यान, रस-परित्याग, विविक्त-शय्यासन तथा कायक्लेशादि भेदों वाले बहिरंग तपों सहित और प्रयश्चित, विनय, वैयावृत्त्य, स्वाध्याय, व्युत्सर्ग और ध्यान ऐसे भेदोंवाले अंतरंग तपों सहित -- इस प्रकार बहुविध <sup>१</sup>तपों सहित प्रवर्तता है, वह (<font color=DarkSlateGray>पुरुष</font>) वास्तव में बहुत कर्मों की निर्जरा करता है । इसलिये यहाँ (<font color=DarkSlateGray>इस गाथा में ऐसा कहा है कि</font>), कर्म के वीर्य का (<font color=DarkSlateGray>कर्म की शक्ति का</font>) <sup>२</sup>शातन करने में समर्थ ऐसा जो बहिरंग और अंतरंग तपों द्वारा <sup>३</sup>वृद्धि को प्राप्त शुद्धोपयोग सो भाव निर्जरा है और उसके प्रभाव से (<font color=DarkSlateGray>-वृद्धि को प्राप्त शुद्धोपयोग के निमित्त से</font>) नीरस हुए ऐसे उपार्जित कर्म-पुद्‍गलों का एकदेश <sup>४</sup>संक्षय सो द्रव्य निर्जरा है ॥१४४॥ </p><br><span class=shortFont><sup>१</sup>जिस जीव को सहज-शुद्ध स्वरूप के प्रतपन-रूप निश्चय तप हो उस जीव के, हठ रहित वर्तते हुए अनशनादि सम्बन्धी भावों को तप कहा जाता है । उसमें वर्तता हुआ शुद्धिरूप अंश वह निश्चय तप है और शुभपने-रूप अंश को व्यवहार तप कहा जाता है । (<font color=DarkSlateGray>मिथ्यादृष्टि को निश्चय-तप नहीं है इसलिये उसके अनशनादि सम्बन्धी शुभ भावों को व्यवहार-तप भी नहीं कहा जाता, क्योंकि जहाँ यथार्थ तप का सद्‍भाव ही नहीं है, वहाँ उन शुभ भावों में आरोप किसका किया जावे?</font>)<br><sup>२</sup>शातन करना= पतला करना, हीन करना, क्षीण करना, नष्ट करना ।<br><sup>३</sup>वृद्धि को प्राप्त= बढा हुआ, उग्र हुआ। (<font color=DarkSlateGray>संवर और शुद्धोपयोगवाले जीव को जब उग्र शुद्धोपयोग होता है तब बहुत कर्मों की निर्जरा होती है। शुद्धोपयोग की उग्रता करने की विधि शुद्धात्मद्रव्य के आलम्बन की उग्रता करना ही है । ऐसा करने वाले को, सहज दशा में हठ रहित जो अनशनादि सम्बन्धी भाव वर्तते हैं उनमें (<font color=DarkSlateGray>शुभपने रूप अंश के साथ</font>) उग्र- शुद्धिरूप अंश होता है, जिससे बहुत कर्मों की निर्जरा होती है। (<font color=DarkSlateGray>मिथ्यादृष्टि को तो शुद्धात्मद्रव्य भासित ही नहीं हुआ है, इसलिये उसे संवर नहीं है, शुद्धोपयोग नहीं है, शुद्धोपयोग की वृद्धि की तो बात ही कहाँ रही? इसलिये उसे, सहज दशा रहित-हठपूर्वक-अनशनादि सम्बन्धी शुभभाव कदाचित्‌ भले हों तथापि, मोक्ष के हेतुभूत निर्जरा बिलकुल नहीं होती।</font>)<br><sup>४</sup>संक्षय= सम्यक प्रकार से क्षय । </span></font></td>
    <td id=gatha152-teeka1><b><font color=darkGreen>जयसेनाचार्य </font></b><br><br><font color=darkBlue><div class=teekaPadya align=center>जो योग संवर से सहित बहुविध तपों में वर्तता<br>वह नियम से करता अनेकों कर्म की भी निर्जरा ॥१५२॥</div><br><p><b>[संवर जोगेहिं जुदो]</b> संवर और योग से युक्त; निर्मल आत्मानुभूति के बल से शुभाशुभ परिणामों का निरोध होना संवर है तथा निर्विकल्प लक्षण ध्यान शब्द का वाच्य शुद्धोपयोग योग है; उन दोनों से युक्त; <b>[तवेहिं जो चेट्ठदे बहुविहेहिं]</b> जो अनेक प्रकार के तपों में चेष्टा करता है, शुद्धात्मानुभूति के सहकारी कारण-भूत अनशन, अवमौदर्य, वृत्तिपरिसंख्यान, रसपरित्याग, विविक्तशैयासन, कायक्लेश के भेद से छह प्रकार के बहिरंग तपों में और उसीप्रकार सहज शुद्ध स्वरूप में प्रतपन लक्षण प्रायश्चित्त, विनय, वैयावृत्त्य, स्वाध्याय, व्युत्सर्ग, ध्यान के भेद से छह अंतरंग तपों में प्रवृत्ति करता है; <b>[कम्माणं निज्जरणं बहुगाणं कुणदि सो णियदं]</b> वह पुरुष निश्चित ही अनेक कर्मों की निर्जरा करता है ।</p><br><p>यहाँ बारह प्रकार के तपों से वृद्धिंगत, वीतराग परमानन्द एक लक्षण-मय, कर्म-निर्मूलन में (<font color=DarkSlateGray>कर्म को जड़-मूल से नष्ट करने में</font>) समर्थ शुद्धोपयोग भाव-निर्जरा है तथा उस शुद्धोपयोग की सामर्थ्य से नीरसी-भूत (<font color=DarkSlateGray>फल देने की क्षमता रहित</font>) पूर्वोपार्जित कर्म-पुद्गलों का संवर पूर्वक भाव द्वारा एकदेश संक्षय होना द्रव्य-निर्जरा है, ऐसा सूत्रार्थ है ॥१५२॥</p></font></td>
      </tbody></table></div>
</body>
</html>
