<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <link type="text/css" rel="stylesheet" href="../../../../../css/myJqueryMobile.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
    <script type="text/javascript" src="../../../../../js/myFontSzCtrl.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='170.html'><img src='../../../../../images/common/prev.jpg' id=next height=50 width=50/></a>
      <a href='172.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (पन्चास्तिकाय--कुन्दकुन्दाचार्य)</h2>
      <br><div class=titleContainer align=center><font color=darkGreen>﻿अब जिसका स्वाभाविक सुख में श्रद्धान है, वह सम्यग्दृष्टि है, ऐसा प्रतिपादन करते हैं</font></div>
    <h3 class=mainTitle align=center><font color=maroon> ﻿जेण विजाणदि सव्वं पेच्छदि सो तेण सोक्खमणुभवदि (१६३) <br>इदि तं जाणदि भवियो अभव्वसत्तो ण सद्दहदि ॥१७१॥<br> </font></h3>
  <div class=bottomContainer id=bottomTxt169 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿जिससे सबको जानता और देखता है, उससे वह सौख्य का अनुभव करता है ऐसा जानता है वह भव्य है, अभव्य जीव इसका श्रद्धान नहीं करते हैं ।<br></div>
    <div class=tikaTopContainer><b><br> टीका : 
    <span id=teeka0 class=gatha171 style="color: darkGreen;">&nbsp;&nbsp;अमृतचंद्राचार्य</span>
    <span id=teeka1 class=gatha171 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha171-teeka0><b><font color=darkGreen>अमृतचंद्राचार्य </font></b><br><br><font color=darkBlue><div class=teekaPadya align=center>जाने-देखे सर्व जिससे हो सुखानुभव उसी से<br>यह जानता है भव्य ही श्रद्धा करे ना अभव्य जिय ॥१६३॥</div><br><p>यह, सर्व संसारी आत्मा मोक्षमार्ग के योग्य होने का निराकरण (<font color=DarkSlateGray>निषेध</font>) है।</p><br><p>वास्तव में सौख्य का कारण स्वभाव की <sup>१</sup>प्रतिकूलता का अभाव है । आत्मा का 'स्वभाव' वास्तव में दृशि-ज्ञप्ति (<font color=DarkSlateGray>दर्शन और ज्ञान</font>) है । उन दोनों को <sup>२</sup>विषयप्रतिबन्ध होना सो 'प्रतिकूलता' है । मोक्ष में वास्तव में आत्मा सर्व को जानता और देखता होने से उसका अभाव होता है (<font color=DarkSlateGray>अर्थात् मोक्ष में स्वभाव की प्रतिकूलता का अभाव होता है</font>) । इसलिये <sup>३</sup>उसका अभाव जिसका कारण है ऐसे <sup>४</sup>अनाकुलतालक्षणवाले परमार्थ-सुख की मोक्ष में अचलित अनुभूति होती है । इस प्रकार भव्य जीव ही भाव से जानता है, इसलिये वही मोक्षमार्ग के योग्य है; अभव्य जीव इस प्रकार श्रद्धा नहीं करता, इसलिये वह मोक्षमार्ग के अयोग्य ही है । </p><br><p>इससे (<font color=DarkSlateGray>ऐसा कहा कि</font>) कतिपय ही संसारी मोक्षमार्ग के योग्य हैं, सर्व नहीं ॥१६३॥ </p><br><span class=shortFont><sup>१</sup>प्रतिकूलता = विरुद्धता; विपरीतता; ऊलटापन ।<br><sup>२</sup>विषयप्रतिबन्ध = विषय में रुकावट अर्थात् मर्यादितपना । (<font color=DarkSlateGray>दर्शन और ज्ञान के विषय में मर्यादितपना होना वह स्वभाव की प्रतिकूलता है ।</font>)<br><sup>३</sup>पारमार्थिक सुख का कारण स्वभाव की प्रतिकूलता का अभाव है । <br><sup>४</sup>पारमार्थिक सुख का लक्षण अथवा स्वरूप अनाकुलता है । </span></font></td>
    <td id=gatha171-teeka1><b><font color=darkGreen>जयसेनाचार्य </font></b><br><br><font color=darkBlue><div class=teekaPadya align=center>जिससे सभी जानें व देखें उसी से सुख अनुभवें<br>यह जानता वह भव्य यह श्रद्धा अभव्य नहीं करे ॥१७१॥</div><br><p><b>[जेण]</b> कर्तारूप यह जीव लोकालोक को प्रकाशित करनेवाले जिस ज्ञान द्वारा <b>[विजाणदि]</b>संशय, विपर्यय, अनध्यवसाय से रहित होने के कारण विशेषरूप से जानता है, सब ओर से पूर्ण जानकारी करता है । किसे जानता है ? <b>[सव्वं]</b> सभी को, तीन लोक-तीन कालवर्ती वस्तुसमूह को जानता है । मात्र जानता ही नहीं है अपितु <b>[पेच्छदि]</b> लोकालोक को प्रकाशित करनेवाले सत्तावलोकन रूप जिस केवलदर्शन द्वारा देखता है; <b>[सो तेण सोक्खमणुभवदि]</b> वह जीव उन्हीं केवल-ज्ञान-दर्शन -- दोनों द्वारा निरन्तर उनसे अभिन्न सुख का अनुभव करता है । <b>[इदि तं जाणदि भवियो]</b> इस पूर्वोक्त प्रकार से उस अनन्त सुख को जानता है, उपादेयरूप से उसका श्रद्धान करता है और अपने-अपने गुणस्थान के अनुसार उसका अनुभव करता है । ऐसा करने वाला वह कौन है ? वह भव्य है । <b>[अभव्वसत्तो ण सद्दहदि]</b> अभव्य जीव उसका श्रद्धान नहीं करता है ।</p><br><p>वह इसप्रकार -- मिथ्यात्व आदि सात प्रकृतियों का और यथासंभव चारित्रमोह का उपशम, क्षयोपशम या क्षय होने पर यद्यपि भव्य जीव अपने-अपने गुणस्थानानुसार हेय बुद्धि से विषयसुख का अनुभव करता है; तथापि निज शुद्धात्मा की भावना से उत्पन्न अतीन्द्रिय सुख को ही उपादेय मानता है; परंतु अभव्य उसे स्वीकार नहीं करता है । वह स्वीकार क्यों नहीं करता है ? यदि ऐसा प्रश्न हो तो उत्तर देते हैं -- उसके पूर्वोक्त दर्शन-चारित्र मोहनीय के उपशमादि सम्भव नहीं हैं, इसलिए वह उसे स्वीकार नहीं करता है तथा उसीकारण वह अभव्य है, ऐसा भावार्थ है ॥१७१॥</p><br><p>इसप्रकार भव्य-अभव्य के स्वरूप-कथन की मुख्यता से सातवें स्थल में गाथा पूर्ण हुई ।</p></font></td>
      </tbody></table></div>
</body>
</html>
