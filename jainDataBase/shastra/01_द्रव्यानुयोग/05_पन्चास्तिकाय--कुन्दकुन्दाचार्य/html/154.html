<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='153.html'><img src='../../../../../images/common/prev.jpg' id=next height=50 width=50/></a>
      <a href='155.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (पन्चास्तिकाय--कुन्दकुन्दाचार्य)</h2>
      <br><div class=titleContainer align=center><font color=darkGreen>﻿अब पहले जो निर्जरा का कारण ध्यान कहा गया है, उसे उत्पन्न करने वाली सामग्री और लक्षण का प्रतिपादन करते हैं</font></div>
    <h3 class=mainTitle align=center><font color=maroon> ﻿जस्स ण विज्जदि रागो दोसो मोहो व जोगपरिणामो (१४६) <br>तस्स सुहासुहदहणो झाणमओ जायदे अगणी ॥१५४॥<br> </font></h3>
  <div class=bottomContainer id=bottomTxt153 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿जिसके राग, द्वेष, मोह तथा योग परिणमन नहीं है; उसके शुभाशुभ को जलाने वाली ध्यानमय अग्नि उत्पन्न होती है ।<br></div>
    <div class=tikaTopContainer><b><br> टीका : 
    <span id=teeka0 class=gatha154 style="color: darkGreen;">&nbsp;&nbsp;अमृतचंद्राचार्य</span>
    <span id=teeka1 class=gatha154 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha154-teeka0><b><font color=darkGreen>अमृतचंद्राचार्य </font></b><br><br><font color=darkBlue><div class=teekaPadya align=center>नहिं राग-द्धेष-विमोह अरु नहिं योग सेवन है जिसे<br>प्रगटी शुभाशुभ दहन को, निज ध्यानमय अग्नि उसे ॥१४६॥</div><br><p>यह, ध्यान के स्वरूप का कथन है ।</p><br><p>शुद्ध स्वरूप में अविचलित चैतन्य-परिणति सो वास्तव में ध्यान है । वह ध्यान प्रगट होने की विधि अब कही जाती है -- जब वास्तव में योगी, दर्शन मोहनीय और चारित्र मोहनीय का विपाक पुद्‍गल-कर्म होने से उस विपाक को (<font color=DarkSlateGray>अपने से भिन्न ऐसे अचेतन</font>) कर्मों में समेटकर, तदनुसार परिणति से उपयोग को व्यावृत्त करके (<font color=DarkSlateGray>उस विपाक के अनुरूप परिणमन में से उपयोग का निवर्तन करके</font>), मोही, रागी और द्वेषी न होने वाले ऐसे उस उपयोग को अत्यंत शुद्ध आत्मा में ही निष्कम्प रूप से लीन करता है, तब उस योगी को- जो कि अपने निष्क्रिय चैतन्य रूप स्वरूप में विश्रान्त है, वचन-मन-काया को नहीं <sup>१</sup>भाता और स्वकर्मों में <sup>१</sup>व्यापार नहीं करता उसे-सकल शुभाशुभ कर्म-रूप ईंधन को जलाने में समर्थ होने से अग्नि-समान ऐसा, <sup>२</sup>परम-पुरुषार्थ-सिद्धि के उपायभूत ध्यान प्रगट होता है ।</p><br><p>फ़िर कहा है कि- </p><br><p><sup>३</sup>अज्ज वि तिरयणसुद्धा अप्पा झाएवि लहइ इन्दतं</p><br><p>लोयंतियदेवत्तं तत्थ चुआ णिव्वृर्दि जंति ॥</p><br><p>अंतो णत्थि सुईणं कालो थोओ वयं च दुम्मेहा</p><br><p>तण्णवरि सिक्खियव्वं जं जरमरणं खयं कुणइ ॥ </p><br><p>(<font color=DarkSlateGray>अर्थ;- इस समय भी त्रिरत्नशुद्ध जीव, इस काल भी सम्यग्दर्शन-ज्ञान-चारित्र-रूप तीन रत्नों से शुद्ध ऐसे मुनि, आत्मा का ध्यान करके इन्द्रपना तथा लौकान्तिक-देवपना प्राप्त करते हैं और वहाँ से चयकर, मनुष्यभव प्राप्त करके, निर्वाण को प्राप्त करते हैं ।</p><br><p>श्रुतियों का अन्त नहीं है, शास्त्रों का पार नहीं है, काल अल्प है और हम <sup>४</sup>दुर्मेध हैं, इसलिये वही केवल सीखने योग्य है कि जो जरा-मरण का क्षय करे।</font>) ॥१४६॥</p><br><p>इस प्रकार निर्जरा-पदार्थ का व्याख्यान समाप्त हुआ ।</p><br><p>अब बन्ध पदार्थ का व्याख्यान है ।</p><br><span class=shortFont><sup>१</sup>भाना = चिंतवन करना, ध्याना, अनुभव करना ।<br><sup>२</sup>व्यापार = प्रवृत्ति (<font color=DarkSlateGray>स्वरूप विश्रान्त योगी को अपने पूर्वोपार्जित कर्मों में प्रवर्तन नहीं है, क्योंकि वह मोहनीय-कर्म के विपाक को अपने से भिन्न-अचेतन-जानता है तथा उस कर्मविपाक को अनुरूप परिणमन से उसने उपयोग को विमिख किया है।</font>)<br><sup>३</sup>पुरुषार्थ = पुरुष का अर्थ, पुरुष का प्रयोजन, आत्मा का प्रयोजन, आत्म-प्रयोजन। (<font color=DarkSlateGray>परम-पुरुषार्थ अर्थात्‌ आत्मा का परम प्रयोजन मोक्ष है और वह मोक्ष ध्यान से सधता है, इसलिये परमपुरुषार्थ की, मोक्ष की, सिद्धि का उपाय ध्यान है।</font>)<br><sup>४</sup>दुर्मेध = अल्प-बुद्धि वाले, मन्द-बुद्धि, ठोट ।</span></font></td>
    <td id=gatha154-teeka1><b><font color=darkGreen>जयसेनाचार्य </font></b><br><br><font color=darkBlue><div class=teekaPadya align=center>ना राग द्वेष विमोह जिसके योग परिणम भी नहीं<br>उत्पन्न हो ध्यानाग्नि उसके शुभाशुभ दाहक वही ॥१५४॥</div><br><p><b>[जस्स ण विज्जदि]</b> जिसके नहीं है । वह क्या नहीं है ? <b>[रागो दोसो मोहो व]</b> दर्शन-चारित्र मोह के उदय से उत्पन्न देहादि ममत्व-रूप विकल्प जाल से विरहित निर्मोह शुद्धात्मा की संवित्ति आदि गुण सहित परमात्मा से विलक्षण राग-द्वेष परिणाम या मोह परिणाम जिसके नहीं है । जिस योगी के और क्या नहीं है ? <b>[जोगपरिणामो]</b> शुभ-अशुभ कर्म-काण्ड से रहित निष्क्रिय शुद्ध चैतन्य परिणति रूप ज्ञान-काण्ड सहित परमात्म-पदार्थ के स्वभाव से विपरीत मन, वचन, काय की क्रिया-रूप व्यापार भी जिसके नहीं है । -- यह ध्यान सामग्री कही ।</p><br><p>अब ध्यान का लक्षण कहते हैं -- <b>[तस्स सुहासुहदहणो झाणमओ जायदे अगणी]</b> निर्विकार नि:क्रिय चैतन्य चमत्कार रूप परिणत उसके शुभाशुभ कर्म-रूपी ईंर्धन को जलाने में समर्थ लक्षण-वाली ध्यानमय अग्नि उत्पन्न होती है ।</p><br><p>वह इसप्रकार -- जैसे अल्प / थोडी सी भी अग्नि बहुत अधिक तृण, काष्ठ की राशि को अल्प समय में ही जला देती है; उसीप्रकार मिथ्यात्व, कषाय आदि विभावों के परित्याग लक्षणरूप महावायु / तेज हवा द्वारा प्रज्वलित तथा अपूर्व अद्भुत परम आह्लादमय एक सुख लक्षण-रूप घी से सिंचित निश्चल आत्म-संवित्ति-लक्षण ध्यानाग्नि, मूल-उत्तर प्रकृति भेद से भिन्न कर्म-रूप इंर्धन-राशि को, क्षण मात्र में जला देती है ।</p><br><p>यहाँ शिष्य कहता है इस समय ध्यान नहीं है । क्यों नहीं है ? ऐसा प्रश्न करने पर वह कहता है -- दशपूर्व, चौदह पूर्व श्रुत के धारक पुरुष का अभाव होने से और प्रथम संहनन का अभाव होने से इस समय ध्यान नहीं होता है । उसका परिहार करते हैं इस समय शुक्लध्यान नहीं होता है (<font color=DarkSlateGray>परंतु धर्म-ध्यान तो होता है</font>)। वैसा ही श्री कुंदकुंदाचार्य-देव ने मोक्षप्राभृत में कहा है </p><br><p>'उस आत्म-स्वभाव को जानने वाले ज्ञानी के भरत-क्षेत्र दुष्षम काल में भी धर्म-ध्यान होता है; जो ऐसा नहीं मानता, वह अज्ञानी है।' </p><br><p>'आज भी तीन रत्न से शुद्ध (<font color=DarkSlateGray>निश्चय सम्यक् रत्नत्रय सम्पन्न</font>) आत्मा ध्यान द्वारा ही इन्द्रत्व और लौकान्तिक देवत्व को प्राप्त करते हैं और वहाँ से च्युत होकर (<font color=DarkSlateGray>मनुष्य हो</font>) निर्वाण / मोक्ष प्राप्त करते हैं ।'</p><br><p>उसमें युक्ति कहते हैं यदि इस समय यथाख्यात नामक निश्चय चारित्र नहीं है तो तपस्वियों को सराग-चारित्र नामक अपहृत-संयम का आचरण करना चाहिए । वैसा ही 'तत्त्वानुशासन' नामक ध्यान-ग्रन्थ में कहा है कि --</p><br><p>'आज इस समय यथाख्यात-चारित्र नहीं है तो उससे क्या? तपस्वी यथा-शक्ति अन्य चारित्र में आचरण करें ।'</p><br><p>और जो कहा गया कि -- 'सकल श्रुतधारियों के ध्यान होता है' -- वह उत्सर्ग-वचन है; अपवाद व्याख्यान में तो पाँच समिति, तीन गुप्ति की प्रतिपादक श्रुति के परिज्ञान मात्र से ही केवल-ज्ञान प्रगट हो जाता है; यदि ऐसा नहीं होता तो 'तुष-माष का घोष करनेवाले शिवभूति केवली हुए' -- इत्यादि वचन कैसे घटित होता ?</p><br><p>वैसा ही चारित्रसार आदि ग्रंथों में पुलाक आदि पाँच निर्ग्रंथों सम्बन्धी व्याख्यान के समय कहा गया है 'एक मुहूर्त के बाद जो केवलज्ञान उत्पन्न करते हैं, वे निर्ग्रंथ कहलाते हैं । उन क्षीणकषाय गुणस्थानवर्ती के श्रुत उत्कृष्ट से चौदह पूर्व और जघन्य से पाँच समिति, तीन गुप्ति नामक आठ प्रवचन-माता मात्र होता है' ।</p><br><p>और जो यह कहा गया है कि 'वज्रवृषभनाराच नामक प्रथम संहनन से ध्यान होता है' - वह भी उत्सर्ग- वचन है; अपवाद-व्याख्यान तो अपूर्व (<font color=DarkSlateGray>करण आठवें</font>) आदि गुणस्थानवर्ती उपशमक-क्षपक श्रेणी का जो शुक्लध्यान है, उसकी अपेक्षा से है; वह नियम अपूर्वकरण (<font color=DarkSlateGray>आठवें गुणस्थान</font>) से नीचे गुणस्थानों में धर्म-ध्यान का निषेधक नहीं है । वह भी उसी 'तत्त्वानुशासन' (<font color=DarkSlateGray>नामक ग्रंथ</font>) में कहा है</p><br><p>'वज्रकायवाले के जो ध्यान आगम में कहा गया है, वह तो श्रेणी सम्बन्धी ध्यान की अपेक्षा कहा गया है; वह कथन उससे नीचे उस ध्यान का (<font color=DarkSlateGray>मात्र श्रेणी सम्बन्धी शुक्लध्यान का </font>) निषेधक है।'</p><br><p>इसप्रकार स्तोक / अल्प-श्रुत से भी ध्यान होता है ऐसा जानकर शुद्धात्मा के प्रतिपादक, संवर-निर्जरा के कारण-भूत, जन्म-मरण का नाश करने-वाले कुछ भी उपदेश के सार को ग्रहण कर ध्यान करना चाहिए, ऐसा भावार्थ है । कहा भी है --</p><br><p>'श्रुतियों का अन्त नहीं है, समय अल्प / कम है और हम दुर्मेधा / कम बुद्धिवाले हैं; अत: वह विशेष रूप से सीख लेना चाहिए, जो जन्म-मरण का क्षय करता है' ॥१५४॥</p><br><p>इस प्रकार नौ पदार्थ प्रतिपादक द्वितीय महाधिकार में निर्जरा-प्रतिपादन की मुख्यता वाली तीन गाथा द्वारा आठवाँ अन्तराधिकार पूर्ण हुआ ।</p><br><p>अब, निर्विकार परमात्मा के सम्यक्  श्रद्धान, ज्ञान, अनुष्ठान रूप निश्चय मोक्षमार्ग से विलक्षण बंधाधिकार में <b>[जं सुह]</b> इत्यादि तीन गाथा द्वारा समुदाय पातनिका है ।</p></font></td>
      </tbody></table></div>
</body>
</html>
