<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <link type="text/css" rel="stylesheet" href="../../../../../css/myJqueryMobile.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
    <script type="text/javascript" src="../../../../../js/myFontSzCtrl.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='007.html'><img src='../../../../../images/common/prev.jpg' id=next height=50 width=50/></a>
      <a href='009.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (पन्चास्तिकाय--कुन्दकुन्दाचार्य)</h2>
      <br><div class=titleContainer align=center><font color=darkGreen>﻿वह इसप्रकार- अब अस्तित्व के स्वरूप का निरूपण करते हैं; अथवा द्रव्य सत्तामूलक सत्ता से सत्तामय है; अत: सर्वप्रथम सत्ता का स्वरूप कहकर, बाद में द्रव्य का व्याख्यान करता हूँ ऐसा अभिप्राय मन में धारणकर भगवान (आचार्य-कुन्दकुन्द-देव) इस सूत्र (गाथा) का प्रतिपादन करते हैं</font></div>
    <h3 class=mainTitle align=center><font color=maroon> ﻿सत्ता सव्वपदत्था सविस्सरूवा अणंतपज्जाया <br>भंगुप्पादधुवत्ता सप्पडिवक्खा हवदि एक्का ॥८॥<br> </font></h3>
  <div class=bottomContainer id=bottomTxt11 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿सत्ता सर्व पदार्थों में स्थित, सविश्वरूप, अनन्त पर्यायमय, भंग-उत्पाद-ध्रौव्य स्वरूप, सप्रतिपक्ष और एक है ।<br></div>
    <div class=tikaTopContainer><b><br> टीका : 
    <span id=teeka0 class=gatha008 style="color: darkGreen;">&nbsp;&nbsp;अमृतचंद्राचार्य</span>
    <span id=teeka1 class=gatha008 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha008-teeka0><b><font color=darkGreen>अमृतचंद्राचार्य </font></b><br><br><font color=darkBlue><div class=teekaPadya align=center>सत्ता जनम-लय-ध्रौव्यमय अर एक सप्रतिपक्ष है<br> सर्वार्थ थित सविश्वरूप-रु अनन्त पर्ययवंत है ॥८॥</div><br><p>यहाँ अस्तित्व का स्वरूप कहा है । </p><br><p>अस्तित्व अर्थात सत्ता नामक सत् का भाव अर्थात सत्त्व । </p><br><p>विद्दमान-मात्र वस्तु न तो सर्वथा नित्य-रूप होती है और न सर्वथा क्षणिक-रूप होती है । सर्वथा नित्य वस्तु को वास्तव में क्रमभावी भावों का अभाव होने से विकार (<font color=DarkSlateGray>परिवर्तन, परिणाम</font>) कहाँ से होगा ? और सर्वथा क्षणिक वस्तु में प्रत्यभि-ज्ञान का अभाव होने से एक-प्रवाहपना कहाँ से रहेगा ? इसलिए प्रत्यभि-ज्ञान के हेतु-भूत किसी स्वरूप से ध्रुव रहती हुई और किन्ही दो क्रम-वर्ती स्वरूपों से नष्ट होती हुई तथा उत्पन्न होती हुई -- इसप्रकार परमार्थत: एक ही काल में तिगुनी (<font color=DarkSlateGray>तीन अंशवाली</font>) अवस्था को धारण करती हुई वस्तु सत् जानना । इसलिए सत्ता भी 'उत्पाद-व्यय-ध्रौव्यात्मक' (<font color=DarkSlateGray>त्रिलक्षण</font>) जानना; क्योंकि <sup>*</sup>भाव और भाव-वान का कथंचित एक स्वरूप होता है । और वह (<font color=DarkSlateGray>सत्ता</font>) एक है, क्योंकि वह त्रिलक्षण-वाले समस्त वस्तु-विस्तार का सादृश्य सूचित करती है । और वह (<font color=DarkSlateGray>सत्ता</font>) 'सर्व-पदार्थ-स्थित' है; क्योंकि उसके कारण ही (<font color=DarkSlateGray>सत्ता के कारण ही</font>) सर्व पदार्थों में त्रिलक्षण की (<font color=DarkSlateGray>उत्पाद-व्यय-ध्रौव्य की</font>), 'सत' ऐसे कथन की तथा 'सत' ऐसि प्रतीति की उपलब्धि होती है । और वह (<font color=DarkSlateGray>सत्ता</font>) 'सविश्व-रूप' है, क्योंकि वह विश्व के रूपों सहित अर्थात समस्त वस्तु-विस्तार के त्रिलक्षण वाले स्वभावो सहित वर्तती है । और वह (<font color=DarkSlateGray>सत्ता</font>) 'अनन्त-पर्यायमय' है । क्योंकि वह त्रिलक्षण वाली अनन्त द्रव्य-पर्याय-रूप व्यक्तियों से व्याप्त है । (<font color=DarkSlateGray>इसप्रकार सामान्य-विशेषात्म्क सत्ता का उसके सामान्य पक्ष की अपेक्षा से अर्थात महासत्ता-रूप पक्ष की अपेक्षा से वर्णन हुआ</font>) </p><br><p>ऐसी होने पर भी वह वास्तव में निरंकुश नहीं है किन्तु सप्रतिपक्ष है । <ol><li>सत्ता को असत्ता प्रतिपक्ष है; <li> त्रिलक्षणा को अत्रिलक्षण-पना प्रतिपक्ष है; <li>एक को अनेकपना प्रतिपक्ष है; <li>सर्व-पदार्थ-स्थित को एक-पदार्थ-स्थित प्रतिपक्ष है; <li>सविश्व-रूप को एक-रूप-पना प्रतिपक्ष है; <li> अनन्त-पर्याय-मय को एक-पर्याय-मयपना प्रतिपक्ष है;</ol></p><br><p>(<font color=DarkSlateGray>उपर्युक्त सप्रतिपक्ष-पना स्पष्ट समझाया जाता है</font>)</p><br><p>सत्ता द्विविध है :महासत्ता और अवान्तर-सत्ता । उसमें सर्व पदार्थ-समूह में व्याप्त होने वाली, सादृश्य-अस्तित्व को सूचित करने वाली महासत्ता (<font color=DarkSlateGray>सामान्य-सत्ता</font>) तो कही जा चुकी है । दूसरी, प्रतिनिश्चित (<font color=DarkSlateGray>एक-एक निश्चित</font>) वस्तु में रहने-वाली, स्वरूप-अस्तित्व को सूचित करने-वाली अवान्तर-सत्ता (<font color=DarkSlateGray>विशेष-सत्ता</font>) है ।<ol><li>वहाँ महा-सत्ता अवांतर-सत्ता रूप से असत्ता है इसलिए सत्ता को असत्ता है (<font color=DarkSlateGray>अर्थात जो सामान्य-विशेषात्मक सत्ता महासत्ता-रूप होने से 'सत्ता' है वही अवांतर-सत्ता-रूप भी होने से 'असत्ता' भी है</font>)<li>जिस स्वरूप से उत्पाद है उसका (<font color=DarkSlateGray>उस स्वरूप का</font>) उस-प्रकार से उत्पाद एक ही लक्षण है, जिस स्वरूप से व्यय है उसका (<font color=DarkSlateGray>उस स्वरूप का</font>) उस-प्रकार से व्यय एक ही लक्षण है और जिस स्वरूप से ध्रौव्य है उसका (<font color=DarkSlateGray>उस स्वरूप का</font>) उस-प्रकार से ध्रौव्य एक ही लक्षण है इसलिए वस्तु के उत्पन्न होनेवाले, नष्ट होनेवाले और ध्रुव रहने वाले स्वरूपों से त्रिलक्षण का अभाव होने से त्रिलक्षणा (<font color=DarkSlateGray>सत्ता</font>) को अत्रिलक्षण-पना है । (<font color=DarkSlateGray>अर्थात जो सामान्य-विशेषात्मक सत्ता महा-सत्ता-रूप होने से 'त्रिलक्षणा' है वही यहाँ कही हुई अवान्तर-सत्ता-रूप भी होने से 'अत्रिलक्षणा' भी है</font>)<li>एक वस्तु की स्वरूप-सत्ता अन्य वस्तु की स्वरूप-सत्ता नहीं है इसलिए एक (<font color=DarkSlateGray>सत्ता</font>) को अनेकापना है । (<font color=DarkSlateGray>अर्थात जो सामान्य-विशेषात्मक सत्ता महा-सत्ता-रूप होने से 'एक' है वही यहाँ कही हुई अवान्तर-सत्ता-रूप भी होने से 'अनेक' भी है</font>)<li>प्रतिनिश्चित (<font color=DarkSlateGray>व्यक्तिगत निश्चित</font>) पदार्थ में स्थित सत्ताओं द्वारा ही पदार्थों का  प्रतिनिश्चितपना (<font color=DarkSlateGray>भिन्न-भिन्न निश्चित व्यक्तित्व</font>) होता है इसलिए सर्व-पदार्थ-स्थित (<font color=DarkSlateGray>सत्ता</font>) को एक-पदार्थ-स्थित-पना है । (<font color=DarkSlateGray>अर्थात जो सामान्य-विशेषात्मक सत्ता महा-सत्ता-रूप होने से 'सर्व-पदार्थ-स्थित' है वही यहाँ कही हुई अवान्तर-सत्ता-रूप भी होने से 'एक-पदार्थ-स्थित' भी है</font>)<li>प्रतिनिश्चित (<font color=DarkSlateGray>एक-एक रूप-वाली</font>) सत्ताओं द्वारा ही वस्तुओं का प्रतिनिश्चित एक-एकरूप होता है इसलिए सविश्वरूप (<font color=DarkSlateGray>सत्ता</font>) को एक-रूपपना है (<font color=DarkSlateGray>अर्थात जो सामान्य-विशेषात्मक सत्ता महा-सत्ता-रूप होने से 'सविश्वरूप' है वही यहाँ कही हुई अवान्तर-सत्ता-रूप भी होने से 'एक-रूप' भी है</font>)<li>प्रत्येक पर्याय में स्थित (<font color=DarkSlateGray>व्यक्तिगत भिन्न भिन्न</font>) सत्ताओं द्वाराही प्रतिनिश्चित एक-एक पर्यायों का अनंत-पना होता है इसलिए अनन्त-पर्यायमय (<font color=DarkSlateGray>सता</font>) को एक-पर्याय-मय-पना भी है (<font color=DarkSlateGray>अर्थात जो सामान्य-विशेषात्मक सत्ता महा-सत्ता-रूप होने से 'अनन्त-पर्याय-मय' है वही यहाँ कही हुई अवान्तर-सत्ता-रूप भी होने से 'एक-पर्याय-मय' भी है</font>)</ol></p><br><p>इसप्रकार सब निर्वदद्य है (<font color=DarkSlateGray>अर्थात ऊपर कहा हुआ सर्व स्वरूप निर्दोष है, निर्बाध है, किंचित विरोध-वाला नहीं है</font>) क्योंकि उसका (<font color=DarkSlateGray>सता स्वरूप का</font>) कथन सामान्य और विशेष के प्रारूपण की ओर ढलते हुए दो नयों के अधीन है ॥८॥</p><br><span class=shortFont><sup>*</sup>सत्ता भाव है और वस्तु भाव-वान है </span></font></td>
    <td id=gatha008-teeka1><b><font color=darkGreen>जयसेनाचार्य </font></b><br><br><font color=darkBlue><div class=teekaPadya align=center>सर्वार्थमय सविश्वरूप अनंत पर्यायों मयी<br>है लय जनन ध्रौव्यात्मक सत्ता सप्रतिपक्ष एक भी</div><br><p><b>[हवदि]</b> है। कर्ता कौन है? <b>[सत्ता]</b> सत्ता है। वह कैसी है? <b>[सव्वपदत्था]</b> सर्वपदार्थमय है। और वह कैसी है ? <b>[सविस्सरूवा]</b> सविश्वरूप / अनेकरूप है । वह और किस विशेषतावाली है?  <b>[अणंतपज्जाया]</b> अनंत पर्याययुक्त है। वह और कैसी है? <b>[भंगुप्पादधुवत्ता]</b> भंग / व्यय, उत्पाद, ध्रौव्यात्मक है। वह और किस विशेषतावाली है? <b>[एक्का]</b> महा-सत्तारूप से एक है । इन पाँच विशेषणों से विशिष्ट सत्ता क्या निरंकुश, नि:प्रतिपक्ष है? ऐसा नहीं है, वह <b>[सप्पडिवक्खा]</b> सप्रतिपक्ष ही है -- ऐसा वार्तिक है ।</p><br><p>वह इसप्रकार -- स्व-द्रव्यादि चतुष्टय-रूप से सत्ता की, पर-द्रव्यादि चतुष्टय-रूप से असत्ता प्रतिपक्ष है। सभी पदार्थों में स्थित सत्ता की, एक पदार्थ में स्थित सत्ता प्रतिपक्ष है । मिट्टी का घड़ा, सुवर्ण का घड़ा, ताम्र का घड़ा इत्यादि रूप से सविश्वरूप / नानारूप सत्ता की, एक घटरूप सत्ता प्रतिपक्ष है; अथवा विवक्षित एक घड़े में वर्ण, आकार आदि रूप से विश्वरूप की, विवक्षित एक गंधादि रूप सत्ता प्रतिपक्ष है। तीनों कालों की अपेक्षा अनन्त पर्याय-युक्त सत्ता की, विवक्षित एक पर्याय-रूप सत्ता प्रतिपक्ष है ।</p><br><p> उत्पाद-व्यय-ध्रौव्यरूप से त्रिलक्षणा सत्ता की, विवक्षित एक उत्पाद-व्यय-ध्रौव्यरूप सत्ता प्रतिपक्ष है । एक महासत्ता की, अवान्तर-सत्ता प्रतिपक्ष है । इसप्रकार शुद्ध संग्रह-नय की विवक्षा में एक महा-सत्ता, अशुद्ध संग्रह-नय की विवक्षा में, व्यवहार-नय की विवक्षा में सर्व-पदार्थ-मयी, सविश्वरूप आदि अवान्तर-सत्ता है । यह सभी सप्रतिपक्ष व्याख्यान नैगम-नय की अपेक्षा जानना चाहिए । इसप्रकार नैगम, संग्रह, व्यवहार -- इन तीन नयों से सत्ता का व्याख्यान घटित करना चाहिए; अथवा शुद्ध संग्रहनय से एक महासत्ता है, व्यवहारनय से सर्वपदार्थ स्थित आदि अवान्तर-सत्ता है । -- इसप्रकार दो नयों से व्याख्यान करना चाहिए। यहाँ शुद्ध जीवास्तिकाय नामक शुद्ध जीव-द्रव्य की जो सत्ता है वह ही उपादेय है -- यह भावार्थ है ॥८॥</p><br><p>इस प्रकार प्रथम स्थल में सत्ता लक्षण की मुख्यता परक व्याख्यान द्वारा गाथा पूर्ण हुई ।</p></font></td>
      </tbody></table></div>
</body>
</html>
