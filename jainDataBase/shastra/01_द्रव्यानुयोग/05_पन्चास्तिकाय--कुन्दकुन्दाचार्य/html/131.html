<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <link type="text/css" rel="stylesheet" href="../../../../../css/myJqueryMobile.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
    <script type="text/javascript" src="../../../../../js/myFontSzCtrl.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='130.html'><img src='../../../../../images/common/prev.jpg' id=next height=50 width=50/></a>
      <a href='132.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (पन्चास्तिकाय--कुन्दकुन्दाचार्य)</h2>
      <br><div class=titleContainer align=center><font color=darkGreen>﻿अब गाथा के पूर्वार्ध द्वारा जीवाधिकार के व्याख्यान का उपसंहार और उत्तरार्ध द्वारा अजीवाधिकार का प्रारम्भ करते हैं --</font></div>
    <h3 class=mainTitle align=center><font color=maroon> ﻿एवमभिगम्म जीवं अण्णेहिं वि पज्जएहिं बहुगेहिं (१२३)<br>अभिगच्छदु अज्जीवं णाणंतरिदेहिं लिंगेहिं ॥१३१॥<br> </font></h3>
  <div class=bottomContainer id=bottomTxt133 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿इसप्रकार अन्य भी अनेक पर्यायों द्वारा जीव को जानकर, ज्ञान से भिन्न लिंगों द्वारा अजीव को जानो ।<br></div>
    <div class=tikaTopContainer><b><br> टीका : 
    <span id=teeka0 class=gatha131 style="color: darkGreen;">&nbsp;&nbsp;अमृतचंद्राचार्य</span>
    <span id=teeka1 class=gatha131 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha131-teeka0><b><font color=darkGreen>अमृतचंद्राचार्य </font></b><br><br><font color=darkBlue><div class=teekaPadya align=center>पूर्वोक्त अनेक प्रकार से इस तरह जाना जीव को<br>जानो अजीव पदार्थ अब जड चिन्ह की पहचान से ॥१२३॥</div><br><p>यह, जीव-व्याख्यान के उपसंहार की और अजीव-व्याख्यान के प्रारम्भ की सूचना है । </p><br><p>इस प्रकार निर्देश के अनुसार (<font color=DarkSlateGray>अर्थात ऊपर संक्षेप में समझाये अनुसार</font>), (<font color=DarkSlateGray>१</font>) व्यवहार-नय से <sup>१</sup>कर्म-ग्रंथ-प्रतिपादित जीवस्थान-गुणस्थान-मार्गणास्थान इत्यादि द्वारा <sup>२</sup>प्रपंचित विचित्र भेद-रूप बहु पर्यायों द्वारा, तथा (<font color=DarkSlateGray>२</font>) निश्चय-नय से मोह-राग-द्वेष परिणति संप्राप्त <sup>३</sup>विश्व-रूपता के कारण कदाचित्‌ अशुद्ध (<font color=DarkSlateGray>ऐसी</font>) और कदाचित उसके (<font color=DarkSlateGray>मोह-राग-द्वेष-परिणति के</font>) अभाव के कारण शुद्ध ऐसी <sup>४</sup>चैतन्य-विवर्त-ग्रन्थि-रूप बहु पर्यायों द्वारा, जीव को जानो । इस प्रकार जीव को जानकर, अचैतन्य-स्वभाव के कारण, <sup>५</sup>ज्ञान से अर्थांतर-भूत ऐसे, यहाँ से (<font color=DarkSlateGray>अबकी गाथाओं में</font>) कहे जाने वाले लिंगों द्वारा, <sup>६</sup>जीव-सम्बद्ध या जीव-असम्बद्ध अजीव को, अपने से भेद-बुद्धि की प्रसिद्धि के लिये जानो ॥१२३॥</p><br><p>इस प्रकार जीव पदार्थ का व्याख्यान समाप्त हुआ ।</p><br><p>अब अजीव पदार्थ का व्याख्यान है ।</p><br><span class=shortFont><sup>१</sup>कर्म-ग्रंथ-प्रतिपादित = गोम्मट-सारादि कर्म-पद्धति के ग्रन्थों में प्ररूपित-निरूपित ।<br><sup>२</sup>प्रपंचित = विस्तार-पूर्वक कही गई ।<br><sup>३</sup>मोह-राग-द्वेष-परिणति के कारण जीव को विश्वरूपता अर्थात्‌ अनेक-रूपता प्राप्त होती है ।<br><sup>४</sup>ग्रन्थि = गाँठ (<font color=DarkSlateGray>जीव की कदाचित अशुद्ध और कदाचित शुद्ध ऐसी पर्यायें चैतन्यविवर्त की-चैतन्य-परिणमन की ग्रन्थियाँ हैं, निश्चय-नय से उनके द्वारा जीव को जानो।</font>)<br><sup>५</sup>ज्ञान से अर्थांन्तरभूत = ज्ञान से अन्य वस्तु-भूत, ज्ञान से अन्य अर्थात जड । (<font color=DarkSlateGray>अजीव का स्वभाव अचैतन्य होने के कारण ज्ञान से अन्य ऐसे जड़ चिन्हों द्वारा वह ज्ञात होता है</font>) ।<br><sup>६</sup>जीव के साथ सम्बद्ध या जीव के साथ असम्बद्ध ऐसे अजीव को जानने का प्रयोजन यह है कि समस्त अजीव अपने से (<font color=DarkSlateGray>स्वजीव से</font>) बिलकुल भिन्न हैं ऐसी बुद्धि उत्पन्न हो ।</span></font></td>
    <td id=gatha131-teeka1><b><font color=darkGreen>जयसेनाचार्य </font></b><br><br><font color=darkBlue><div class=teekaPadya align=center>यों अन्य बहुविध परिणमन से जानकर उस जीव को<br>अब ज्ञान से भिन्न चिन्ह द्वारा जानना अजीव को ॥१३१॥</div><br><p>इसप्रकार जानकर । किसे जानकर ? अन्य भी अनेक पर्यायों द्वारा जीव को जानकर, बाद में जानो । बाद में किसे जानें ? ज्ञान से भिन्न चिन्हों द्वारा बाद में अजीव को जानो ।</p><br><p>वह इसप्रकार -- इसप्रकार पूर्वोक्त प्रकार से जीवपदार्थ को जानकर । किनके द्वारा उसे जानकर ? पर्यायों द्वारा उसे जानकर । कैसी पर्यायों द्वारा उसे जानकर ? पूर्वोक्त पर्यायों द्वारा उसे जानकर; मात्र पूर्वोक्त पर्यायों द्वारा ही उसे जानकर नहीं; अपितु व्यवहार से गुणस्थान, मार्गणास्थान भेद सम्बन्धी नाम-कर्म के उदय आदि से उत्पन्न अपने-अपने मनुष्यादि शरीर के संस्थान, संहनन आदि बहिरंग आकारों से तथा निश्चय से अन्तरंग राग-द्वेष-मोह रूप अशुद्ध भावों से और उसीप्रकार नीराग, निर्विकल्प, चिदानन्द एक स्वभावी आत्मपदार्थ की संवित्ति से समुत्पन्न परमानन्द सुस्थित सुखामृत रस के अनुभव द्वारा समरसीभाव से परिणत मनरूप शुद्ध अन्य भावों द्वारा भी उसे जानकर । उसे जानकर बाद में क्या करें ? जानो । किसे जानें ? अजीव पदार्थ को जानो । उसे कैसे जानें ? लिंगों, चिन्हों द्वारा उसे जानो । किन विशेषतावाले चिन्हों द्वारा उसे जानें ? आगे कहे जानेवाले, ज्ञान से भिन्न होने के कारण जड़ चिन्हों द्वारा उसे जानो ऐसा सूत्र का अभिप्राय है ॥१३१॥</p><br><p>इसप्रकार जीव पदार्थ-व्याख्यान के उपसंहार, उसीप्रकार अजीव-व्याख्यान के प्रारम्भ परक एक सूत्र द्वारा छठवाँ स्थल पूर्ण हुआ ।</p><br><p>इसप्रकार पूर्वोक्त प्रकार से जीवाजीवाभावा इत्यादि नौ पदार्थों के नाम-कथन रूप से स्वतंत्र एक गाथा सूत्र, तत्पश्चात् जीवादि पदार्थ के व्याख्यान द्वारा छह स्थलों से पन्द्रह सूत्र, इसप्रकार समूह-रूप से सोलह गाथाओं द्वारा नौ पदार्थ प्रतिपादक द्वितीय महाधिकार में दूसरा अन्तराधिकार पूर्ण हुआ ।</p><br><p>अब भाव-कर्म, द्रव्य-कर्म, नो-कर्म, मतिज्ञानादि विभाव-गुण, मनुष्य-नारकी आदि विभाव पर्याय रहित, केवल ज्ञानादि अनन्त गुण-स्वरूप जीवादि नौ पदार्थों के अन्तर्गत भूतार्थ, परमार्थ-रूप, शुद्ध समयसार नामक उपादेय-भूत जो वह शुद्ध जीव पदार्थ, उससे विलक्षण स्वरूप-वाले अजीव पदार्थ का चार गाथा द्वारा व्याख्यान किया जाता है । वहाँ चार गाथाओं में अजीव-तत्त्व के प्रतिपादन की मुख्यता से <b>[आगासकाल]</b> इत्यादि पाठक्रम से तीन गाथायें हैं । तदनन्तर भेदभावना के लिए देहगत शुद्ध जीव के प्रतिपादन की मुख्यता से <b>[अरसमरूवं]</b> इत्यादि एक सूत्र है । -- इसप्रकार चार गाथा पर्यंत दो स्थल द्वारा अजीवाधिकार व्याख्यान में समुदाय पातनिका है ।</p><br><p><table border=1><tr><td>स्थल-क्रम<td>स्थल प्रतिपादित विषय<td>कहाँ से कहाँ पर्यन्त<td>कुल गाथाएं<tr><td>१<td>अजीव-तत्त्व का प्रतिपादन<td>१३२-१३४<td>२<tr><td>२<td>भेद-भावानार्थ देहगत शुद्ध जीव का प्रतिपादन<td>१३५<td>१</table></p></font></td>
      </tbody></table></div>
</body>
</html>
