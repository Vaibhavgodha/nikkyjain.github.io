<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='055.html'><img src='../../../../../images/common/prev.jpg' id=next height=50 width=50/></a>
      <a href='057-058.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (पन्चास्तिकाय--कुन्दकुन्दाचार्य)</h2>
      <br><div class=titleContainer align=center><font color=darkGreen>﻿अब गुण-गुणी के कथंचित् एकत्व को छोड़कर अन्य कोई भी समवाय नहीं है, ऐसा समर्थन करते हैं</font></div>
    <h3 class=mainTitle align=center><font color=maroon> ﻿समवत्ती समवाओ अपुधब्भूदो य अजुदसिद्धो य (५०) <br>तम्हा दव्वगुणाणं अजुदा सिद्धित्ति णिदिट्ठा ॥५६॥<br> </font></h3>
  <div class=bottomContainer id=bottomTxt59 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿समवर्तित्व, समवाय, अपृथग्भूतत्व और अयुतसिद्धत्व - ये एकार्थवाची हैं; इसलिए द्रव्य-गुणों के अयुतसिद्धि है -- ऐसा कहा है ।<br></div>
    <div class=tikaTopContainer><b><br> टीका : 
    <span id=teeka0 class=gatha056 style="color: darkGreen;">&nbsp;&nbsp;अमृतचंद्राचार्य</span>
    <span id=teeka1 class=gatha056 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha056-teeka0><b><font color=darkGreen>अमृतचंद्राचार्य </font></b><br><br><font color=darkBlue><div class=teekaPadya align=center>समवर्तिता या अयुतता अप्रथकत्व या समवाय है<br> सब एक ही है - सिद्ध इससे अयुतता गुण-द्रव्य में ॥५०॥</div><br><p>यह, समवाय में पदार्थांतर-पना होने का निराकरण (<font color=DarkSlateGray>खण्डन</font>) है ।</p><br><br><p>द्रव्य और गुण एक अस्तित्व से रचित हैं उनकी जो अनादि-अनन्त सहवृत्ति (<font color=DarkSlateGray>एक साथ रहना</font>) वह वास्तव में समवर्ती-पना है; वाही जैनों के मत में समवाय है; वही, संज्ञादि भेद होने पर भी (<font color=DarkSlateGray>द्रव्य और गुणों को संज्ञा-लक्षण-प्रयोजन आदि से भेद होने पर भी</font>) वस्तु-रूप से अभेद होने से अपृथक्पना है; वही, युत-सिद्ध के कारण-भूत <sup>१</sup>अस्तित्वान्तर का अभाव होने से अयुत-सिद्ध-पना है । इसलिए <sup>२</sup>समवर्तित्व-स्वरूप समवाय-वाले द्रव्य और गुणों को अयुत-सिद्ध ही है, पृथक्-पना नहीं है ॥५०॥</p><br><span class=shortFont><sup>१</sup>अस्तित्वान्तर = भिन्न अस्तित्व (<font color=DarkSlateGray>युत-सिद्धि का कारण भिन्न-भिन्न अस्तित्व है । लकड़ी और लकड़ी-वाले की भाँति गुण और द्रव्य के अस्तित्व कभी भिन्न ण होने से उन्हें युत्सिद्ध-पना नहीं हो सकता </font>)<br><sup>२</sup>समवाय स्वरूप समवर्ती-पना अर्थात् अनादि-अनन्त सहवृत्ति है । द्रव्य और गुणों को ऐसा समवाय (<font color=DarkSlateGray>अनादि-अनन्त तादात्म्य सहवृत्ति</font>) होने से उन्हें अयुत-सिद्धता है, कभी भी पृथक-पना नहीं है ।</span></font></td>
    <td id=gatha056-teeka1><b><font color=darkGreen>जयसेनाचार्य </font></b><br><br><font color=darkBlue><div class=teekaPadya align=center>समवर्तिता समवाय अपृथग्भूतता अयुतसिद्धता<br>ये एक इससे अयुतसिद्धि द्रव्य गुण की है कहा</div><br><p><b>[समवत्ती]</b> समवृत्ति, सहवृत्ति, गुण-गुणी के कथंचित् एकत्व होने से अनादि तादात्म्य सम्बन्ध है -- ऐसा अर्थ है । <b>[समवाओ]</b> जैनमत में वह ही समवाय है, दूसरा कोई भी परिकल्पित समवाय नहीं है । <b>[अपुधब्भूदो य]</b> गुण-गुणी के संज्ञा, लक्षण, प्रयोजन आदि का भेद होने पर भी प्रदेश-भेद का अभाव होने से वह ही अपृथग्भूतत्व कहलाता है । <b>[अजुदसिद्धा य]</b> दण्ड-दण्डी के समान भिन्न प्रदेश लक्षण युतसिद्धत्व का अभाव होने से वह ही अयुतसिद्धत्व कहलाता है । <b>[तम्हा]</b> उस कारण <b>[दव्वगुणाणं]</b> द्रव्य-गुणों के <b>[अजुदासिद्धित्ति]</b> अयुतसिद्धि है, कथंचित् अभिन्नत्व सिद्धि है -- ऐसा <b>[णिदिदट्ठं]</b> निर्दिष्ट है, कहा गया है ।</p><br><p>इस व्याख्यान में जैसे ज्ञान गुण के साथ अनादि तादात्म्य सम्बन्ध प्रतिपादित किया है, उसे उसीप्रकार जीव के साथ देख लेना चाहिए; तथा जो अव्याबाधरूप, असीम, अविनश्वर, स्वाभाविक, रागादि दोषों से रहित, परमानन्द एक स्वभाव-मय पारमार्थिक सुख है; तत्प्रभृति केवलज्ञान में अन्तर्भूत जो अनन्तगुण हैं, उनके साथ अनादि तादात्म्य सम्बन्ध का श्रद्धान करना चाहिए, ज्ञान करना चाहिए और उसीप्रकार समस्त रागादि विकल्पों के त्यागपूर्वक उसका ध्यान करना चाहिए-ऐसा अभिप्राय है ॥५६॥</p><br><p>इस प्रकार समवाय के निराकरण की मुख्यता से दो गाथायें पूर्ण हुईं ।</p></font></td>
      </tbody></table></div>
</body>
</html>
