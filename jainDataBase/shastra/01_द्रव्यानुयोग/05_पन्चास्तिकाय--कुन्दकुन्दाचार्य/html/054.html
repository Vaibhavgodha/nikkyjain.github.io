<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <link type="text/css" rel="stylesheet" href="../../../../../css/myJqueryMobile.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
    <script type="text/javascript" src="../../../../../js/myFontSzCtrl.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='053.html'><img src='../../../../../images/common/prev.jpg' id=next height=50 width=50/></a>
      <a href='055.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (पन्चास्तिकाय--कुन्दकुन्दाचार्य)</h2>
      <br><div class=titleContainer align=center><font color=darkGreen>﻿अब ज्ञान और ज्ञानी के अत्यन्त भेद में दोष दिखाते हैं</font></div>
    <h3 class=mainTitle align=center><font color=maroon> ﻿णाणी णाणं च तहा अत्थंतरि दो दु अण्णमण्णस्स (४८)<br>दोण्हं अचेदणत्तं पसजदि सम्मं जिणावमदं ॥५४॥<br> </font></h3>
  <div class=bottomContainer id=bottomTxt57 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿यदि ज्ञानी और ज्ञान सदा परस्पर अर्थान्तरभूत / पूर्ण भिन्न हों तो दोनों को अचेतनता का प्रसंग आएगा; जो सम्यक्  प्रकार से जिनों को सम्मत नहीं है ।<br></div>
    <div class=tikaTopContainer><b><br> टीका : 
    <span id=teeka0 class=gatha054 style="color: darkGreen;">&nbsp;&nbsp;अमृतचंद्राचार्य</span>
    <span id=teeka1 class=gatha054 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha054-teeka0><b><font color=darkGreen>अमृतचंद्राचार्य </font></b><br><br><font color=darkBlue><div class=teekaPadya align=center>यदि होय अर्थान्तरपना, अन्योन्य ज्ञानी-ज्ञान में<br>दोनों अचेतनता लहें, संभव नहीं अत एव यह ॥४८॥</div><br><p>द्रव्य और गुणों को अर्थान्तर-पना हो तो यह दोष आयेगा ।</p><br><p>यदि ज्ञानी (<font color=DarkSlateGray>आत्मा</font>) ज्ञान से अर्थान्तर-भूत हो तो (<font color=DarkSlateGray>आत्मा</font>) अपने करण-अंश बिना, कुल्हाड़ी रहित देवदत्त की भांति, करण का व्यापार करने में असमर्थ होने से नहीं चेतता (<font color=DarkSlateGray>जानता</font>) हुआ अचेतन ही होगा । और यदि ज्ञान ज्ञानी से (<font color=DarkSlateGray>आत्मा से</font>) अर्थान्तर-भूत हो तो ज्ञान अपने कर्तृ-अंश के बिना, देवदत्त रहित कुल्हाड़ी की भांति, अपने कर्ता का व्यापार करने में असमर्थ होने से नहीं चेतता (<font color=DarkSlateGray>जानता</font>) हुआ अचेतन ही होगा । पुनश्च, युतसिद्ध ऐसे ज्ञान और ज्ञानी (<font color=DarkSlateGray>आत्मा</font>) को संयोग से चेतन-पना हो ऐसा भी नहीं है, क्योंकि निर्विशेष द्रव्य और निराश्रय गुण शून्य होते हैं ॥४८॥</p></font></td>
    <td id=gatha054-teeka1><b><font color=darkGreen>जयसेनाचार्य </font></b><br><br><font color=darkBlue><div class=teekaPadya align=center>यदि ज्ञान ज्ञानी के सदा हो परस्पर में भिन्नता<br>तो जिनों को जो मान्य ना हो प्राप्त ऐसी अचितता</div><br><p><b>[णाणी]</b> ज्ञानी जीव, <b>[णाणं च तहा]</b> उसीप्रकार ज्ञान गुण भी <b>[अत्थंतरि दो दु]</b> यदि अर्थांतरित, भिन्न हैं । वे कैसे भिन्न हैं ? <b>[अण्णमण्णस्स]</b> परस्पर सम्बन्ध से पूर्णतया भिन्न हैं । तब क्या दोष है ? <b>[दोण्हं अचेदणत्तं]</b> तो ज्ञान और ज्ञानी दोनों के अचेतनता / जड़ता का प्रसंग प्राप्त होता है । और वह जड़त्व कैसा है ? <b>[सम्मं जिणावमदं]</b> सम्यक् प्रकार से जिनों को सम्मत नहीं है ।</p><br><p>वह इसप्रकार -- जैसे अग्निरूप गुणी से अत्यन्त भिन्न होता हुआ उष्णता लक्षण-रूप गुण दहन क्रिया के प्रति (<font color=DarkSlateGray>जलाने में</font>) असमर्थ होता हुआ निश्चय से शीतल होता है; उसीप्रकार ज्ञानगुण से अत्यन्त भिन्न होता हुआ जीवरूपी गुणी पदार्थों को जानने के प्रति असमर्थ होता हुआ जड़ होता है । यहाँ कोई कहता है कि जैसे भिन्न दात्र (<font color=DarkSlateGray>हसिया</font>) रूप उपकरण से देवदत्त लावक (<font color=DarkSlateGray>काटने वाला</font>) हो जाता है; उसीप्रकार भिन्न ज्ञान से जीव ज्ञानी हो जाता है ? (<font color=DarkSlateGray>आचार्य कहते हैं कि</font>) ऐसा नहीं कहना चाहिए। छेदन-क्रिया के प्रति दात्र बाह्य उपकरण है; वहाँ वीर्यान्तराय-कर्म के क्षयोपशम से उत्पन्न पुरुष की शक्ति विशेष अभ्यंतर उपकरण है, उस शक्ति के अभाव में दात्र-उपकरण और हस्त-व्यापार होने पर भी छेदन क्रिया नहीं होती है; उसीप्रकार प्रकाश, उपाध्याय आदि बहिरंग सहकारी कारणों का सद्भाव होने पर भी, अभ्यन्तर ज्ञानरूप उपकरण के अभाव में पुरुष के पदार्थों की जानकारी रूप क्रिया नहीं होती है । यहाँ जिस ज्ञान का अभाव होने से जीव जड़ होता हुआ, वीतराग सहज सुन्दर आनन्द के प्रवाहमय पारमार्थिक-सुख को उपादेय नहीं जानता हुआ संसार में परिभ्रमण करता है; वही रागादि-विकल्प-रहित निज शुद्धत्मानुभूति-सम्पन्न ज्ञान उपादेय है -- ऐसा भावार्थ है ॥५४॥</p></font></td>
      </tbody></table></div>
</body>
</html>
