<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='094.html'><img src='../../../../../images/common/prev.jpg' id=next height=50 width=50/></a>
      <a href='096.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (पन्चास्तिकाय--कुन्दकुन्दाचार्य)</h2>
      <br><div class=titleContainer align=center><font color=darkGreen>﻿अब, गति-स्थितिहेतुत्व के विषय में धर्म-अधर्म अत्यन्त उदासीन हैं, ऐसा निश्चित करते हैं</font></div>
    <h3 class=mainTitle align=center><font color=maroon> ﻿ण य गच्छदि धम्मत्थी गमणं ण करेदि अण्णदवियस्स (८८)<br>हवदि गदी स्स प्पसरो जीवाणं पोग्गलाणं च ॥९५॥<br> </font></h3>
  <div class=bottomContainer id=bottomTxt96 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿धर्मास्तिकाय गमन नहीं करता है, अन्य द्रव्य को गमन नहीं कराता है, जीव और पुद्गलों की गति का प्रसर / उदासीन निमित्त मात्र होता है।<br></div>
    <div class=tikaTopContainer><b><br> टीका : 
    <span id=teeka0 class=gatha095 style="color: darkGreen;">&nbsp;&nbsp;अमृतचंद्राचार्य</span>
    <span id=teeka1 class=gatha095 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha095-teeka0><b><font color=darkGreen>अमृतचंद्राचार्य </font></b><br><br><font color=darkBlue><div class=teekaPadya align=center>होती गति जिस द्रव्य की स्थिति भी हो उसी की<br>वे सभी निज परिणाम से ठहरें या गति क्रिया करें ॥८८॥</div><br><p>धर्म और अधर्म गति और स्थिति के हेतु होने पर भी वे अत्यंत उदासीन हैं ऐसा यहाँ कथन है ।</p><br><p>जिस प्रकार गति परिणत पवन ध्वजाओं के गति परिणाम का हेतु-कर्ता दिखाई देता है, उसी प्रकार धर्म (<font color=DarkSlateGray>जीव-पुद्‍गलों के गति परिणाम का हेतु-कर्ता</font>) नहीं है । वह (<font color=DarkSlateGray>धर्म</font>) वास्तव में निष्क्रिय होने से कभी गति परिणाम को ही प्राप्त नहीं होता, तो फ़िर उसे (<font color=DarkSlateGray>पर के</font>) सहकारी के रूप में पर के गति परिणाम का हेतु कर्तत्व कहाँ से होगा ? (<font color=DarkSlateGray>नहीं हो सकता</font>) किन्तु जिस प्रकार पानी मछलियों का (<font color=DarkSlateGray>गति परिणाम में</font>) मात्र आश्रय रूप कारण के रूप में गति का उदासीन ही प्रसारक है, उसी प्रकार धर्म जीव-पुद्‍गलों की (<font color=DarkSlateGray>गति परिणाम में</font>) मात्र आश्रय रूप कारण के रूप में गति का उदासीन ही प्रसारक (<font color=DarkSlateGray>अर्थात गति प्रसार का उदासीन ही निमित्त</font>) है।</p><br><p>और (<font color=DarkSlateGray>अधर्मास्तिकाय के सम्बन्ध में भी ऐसा है कि</font>) - जिस प्रकार गति-पूर्वक स्थिति-परिणत अश्व सवार के (<font color=DarkSlateGray>गति-पूर्वक</font>) स्थिति-परिणाम का हेतु-कर्ता दिखाई देता है, उसी प्रकार अधर्म (<font color=DarkSlateGray>जीव-पुद्‍गलों के गति-पूर्वक स्थिति-परिणाम का हेतु-कर्ता</font>) नहीं है । वह (<font color=DarkSlateGray>अधर्म</font>) वास्तव में निष्क्रिय होने से कभी गति-पूर्वक स्थिति-परिणाम को ही प्राप्त नहीं होता, तो फ़िर उसे (<font color=DarkSlateGray>पर के</font>) सह-स्थायी के रूप में गति-पूर्वक स्थिति-परिणाम का हेतु-कर्तत्व कहाँ से होगा ? (<font color=DarkSlateGray>नहीं हो सकता</font>)। किन्तु जिस प्रकार पृथ्वी अश्व को (<font color=DarkSlateGray>गति-पूर्वक स्थिति-परिणाम में</font>) मात्र आश्रय-रूप कारण के रूप में गति-पूर्वक स्थिति की उदासीन ही प्रसारक है, उसी प्रकार अधर्म जीव-पुद्‍गलों को (<font color=DarkSlateGray>गति-पूर्वक स्थिति-परिणाम में</font>) मात्र आश्रय-रूप कारण के रूप में गति-पूर्वक स्थिति का उदासीन ही प्रसारक (<font color=DarkSlateGray>अर्थात गति-पूर्वक स्थिति प्रसार का उदासीन ही निमित्त</font>) है ॥८८॥</p></font></td>
    <td id=gatha095-teeka1><b><font color=darkGreen>जयसेनाचार्य </font></b><br><br><font color=darkBlue><div class=teekaPadya align=center>धर्मास्ति करता गमन न, परद्रव्य को न कराता<br>निरपेक्ष हेतु मात्र ही है जीव पुद्गल गति का ॥९५॥</div><br><p><b>[ण य गच्छदि]</b> नहीं जाता है । वह कौन नहीं जाता है ? <b>[धम्मत्थी]</b> धर्मास्तिकाय नहीं जाता है । <b>[गमणं ण करेदि अण्णदवियस्स]</b> अन्य द्रव्य का गमन नहीं करता है; <b>[हवदि]</b> तथापि होती है । वह क्या होती है ? <b>[पसरो]</b> प्रसर, प्रवृत्ति होती है । किसकी प्रवृत्ति होती है ? <b>[गदिस्स य]</b> गति की प्रवृत्ति होती है । किनकी गति की प्रवृत्ति होती है ? <b>[जीवाणं पोग्गलाणं च]</b> जीवों और पुद्गलों की गति की प्रवृत्ति होती है । </p><br><p>वह इसप्रकार -- जैसे स्वयं चलता हुआ घोडा अपने आरोहक / अश्वारोही के गमन का कारण होता है, उस प्रकार धर्मास्ति-काय नहीं है । धर्मास्ति-काय ऐसा क्यों नहीं है ? निष्क्रिय होने से वह ऐसा नहीं है; अपितु जैसे स्वयं स्थायी रहता हुआ जल उदासीन-रूप से चलती हुई मछलियों की गति का निमित्त होता है; उसी प्रकार स्वयं स्थिर रहता हुआ धर्मास्ति-काय भी अपने उपादान कारण से चलते हुए जीव-पुद्गलों की गति का अप्रेरक / उदासीन रूप से बहिरंग निमित्त होता है । यद्यपि जीव-पुद्गल की गति के विषय में धर्मास्ति-काय उदासीन है; तथापि मछलियों को जल के समान, अपने उपादान बल से होती हुई जीव-पुद्गलों की गति का वह कारण है । अधर्म भी स्वयं स्थिर रहता हुआ ठहरते हुए घोडों को पृथ्वी के समान, पथिकों को छाया के समान, अपने उपादान कारण से ठहरते हुए जीव-पुद्गलों की स्थिति का बहिरंग कारण है ऐसा 'श्री भगवान कुंदकुंदाचार्यदेव' का अभिप्राय है ॥९५॥</p></font></td>
      </tbody></table></div>
</body>
</html>
