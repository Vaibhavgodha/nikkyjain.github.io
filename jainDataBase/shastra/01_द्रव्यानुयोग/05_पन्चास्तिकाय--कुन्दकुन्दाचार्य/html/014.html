<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='013.html'><img src='../../../../../images/common/prev.jpg' id=next height=50 width=50/></a>
      <a href='015.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (पन्चास्तिकाय--कुन्दकुन्दाचार्य)</h2>
      <br><div class=titleContainer align=center><font color=darkGreen>﻿अब सभी विप्रतिपत्तियों / विसंवादों / शंका-आशंकाओं के निराकरण के लिये प्रमाण सप्तभंगी कहते हैं --</font></div>
    <h3 class=mainTitle align=center><font color=maroon> ﻿सिय अत्थि णत्थि उहयं अव्वत्तव्वं पुणो य तत्तिदयं <br>दव्वं खु सत्त्भंगं आदेसवसेण संभवदि ॥१४॥<br> </font></h3>
  <div class=bottomContainer id=bottomTxt17 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿द्रव्य वास्तव में आदेश / कथन के वश से स्यात् अस्ति, स्यात् नास्ति, उभय / स्यात अस्ति-नास्ति, स्यात् अवक्तव्य तथा पुन: उन तीनों रूप अर्थात् स्यात् अस्ति अवक्तव्य, स्यात् नास्ति अवक्तव्य और स्यात् अस्ति-नास्ति अवक्तव्य -- इसप्रकार सात भंगरूप है।<br></div>
    <div class=tikaTopContainer><b><br> टीका : 
    <span id=teeka0 class=gatha014 style="color: darkGreen;">&nbsp;&nbsp;अमृतचंद्राचार्य</span>
    <span id=teeka1 class=gatha014 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha014-teeka0><b><font color=darkGreen>अमृतचंद्राचार्य </font></b><br><br><font color=darkBlue><div class=teekaPadya align=center>स्यात् अस्ति-नास्ति-उभय अर अवक्तव्य वस्तु धर्म हैं<br> अस्ति-अवक्तव्यादि त्रय सापेक्ष सातों भंग हैं ॥१४॥</div><br><p>यहाँ द्रव्य के आदेश के वश सप्त-भंगी कही है । </p><br><p><ol><li>द्रव्य 'स्यात अस्ति' है;<li>द्रव्य 'स्यात नास्ति' है; <li>द्रव्य 'स्यात अस्ति और नास्ति' है;<li>द्रव्य 'स्यात अवक्तव्य' है;<li>द्रव्य 'स्यात अस्ति और अवक्तव्य' है;<li>द्रव्य 'स्यात नास्ति और अवक्तव्य' है;<li>द्रव्य 'सयात अस्ति, नास्ति और अवक्तव्य' है</ol></p><br><p>यहाँ (<font color=DarkSlateGray>सप्त-भंगी में</font>) सर्वथा-पने का निषेधक, अनेकान्त का द्योतक 'स्यात' शब्द 'कथंचित' ऐसे अर्थ में अव्यक्त-रूप से प्रयोकत हुआ है । वहाँ -- <ol><li>द्रव्य स्व-द्रव्य-क्षेत्र-काल-भाव से कथन किया जाने पर 'अस्ति' है;<li>द्रव्य पर-द्रव्य-क्षेत्र-काल-भाव से कथन किया जाने पर 'नास्ति' है;<li>द्रव्य स्व-द्रव्य-क्षेत्र-काल-भाव से और पर-द्रव्य-क्षेत्र-काल-भाव से क्रमश: कथन किया जाने पर कथन किया जाने पर 'अस्ति और नास्ति' है;<li>द्रव्य स्व-द्रव्य-क्षेत्र-काल-भाव से कथन किया जाने पर और पर-द्रव्य-क्षेत्र-काल-भाव से युगपत कथन किया जाने पर 'अवक्तव्य' है;<li>द्रव्य स्व-द्रव्य-क्षेत्र-काल-भाव से और युगपद स्व-पर-द्रव्य-क्षेत्र-काल-भाव से कथन किया जाने पर 'अस्ति और अवक्तव्य' है; <li>द्रव्य पर-द्रव्य-क्षेत्र-काल-भाव से और युगपद स्व-पर-द्रव्य-क्षेत्र-काल-भाव से कथन किया जाने पर 'नास्ति और अवक्तव्य' है;<li>द्रव्य स्व-द्रव्य-क्षेत्र-काल-भाव से, पर-द्रव्य-क्षेत्र-काल-भाव से और युगपद स्व-पर-द्रव्य-क्षेत्र-काल-भाव से कथन किया जाने पर 'अस्ति, नास्ति और अवक्तव्य' है ।</ol>यह (<font color=DarkSlateGray>उपर्युक्त बात</font>) योग्य नहीं है, क्योंकि सर्व वस्तु <ol><li>स्वरुपादि से 'अशून्य' है,<li>पररुपादि से 'शून्य' है,<li>दोनों से (<font color=DarkSlateGray>स्वरुपादि से और पररुपादि से</font>) 'अशून्य और शून्य' है,<li>दोनों से (<font color=DarkSlateGray>स्वरुपादि से और पररुपादि से</font>) एक ही साथ 'अवाच्य' है, भंगों के संयोग कथन करने पर <li> 'अशून्य और अवाच्य' है, <li>'शून्य और अवाच्य' है, <li>'अशून्य, शून्य और अवाच्य' है ।</ol>॥१४॥</p></font></td>
    <td id=gatha014-teeka1><b><font color=darkGreen>जयसेनाचार्य </font></b><br><br><font color=darkBlue><div class=teekaPadya align=center>स्याद् अस्ति नास्ति उभय व वक्तव्य न तीनों सहित<br>आदेश वश से द्रव्य है नित सात भंगों से सहित</div><br><p>प्रमाण और नय वाक्यों द्वारा एक ही वस्तु में अविरोध रूप से जो सत आदि की कल्पना होती है उसे सप्तभंगी माना / कहा गया है। <b>[सिय अत्थि]</b> स्यात् अस्ति है; स्यात् किसी अपेक्षा से, विवक्षित प्रकार से, स्वद्रव्यादि चतुष्टय की अपेक्षा है, ऐसा अर्थ है। <b>[सियणत्थि]</b> स्यात् नास्ति है; स्यात्, किसी अपेक्षा से, विवक्षित प्रकार से, परद्रव्यादि चतुष्टय की अपेक्षा नहीं है, ऐसा अर्थ है । <b>[उहमसियअत्थिणत्थि]</b> स्यात् अस्तिनास्ति है; स्यात् कथंचित्, विवक्षित प्रकार से, क्रम से स्व-पर द्रव्यादि चतुष्टय की अपेक्षा अस्तिनास्ति है, ऐसा अर्थ है। <b>[सिय अव्वत्तव्वं]</b> स्यात अवक्तव्य है; स्यात् कथंचित्, विवक्षित प्रकार से युगपत कहना अशक्य होने से वाणी की प्रवृत्ति क्रम से होती है ऐसा वचन होने से युगपत् स्व-पर द्रव्यादि चतुष्टय की अपेक्षा अवक्तव्य है, ऐसा अर्थ है। <b>[पुणो वि तत्तिदयं]</b> और भी वे तीन अर्थात् <b>[सिय अत्थि अवत्तव्वं]</b> स्यात् अस्ति अवक्तव्य है, स्यात्, कथंचित् विवक्षित प्रकार से, स्व-द्रव्यादि चतुष्टय की अपेक्षा और युगपत् स्व-पर द्रव्यादि चतुष्टय की अपेक्षा अवक्तव्य है, ऐसा अर्थ है। <b>[सिय णत्थि अवक्तव्यं]</b> स्यात्-नास्ति अवक्तव्य है, स्यात् कथंचित्, विवक्षित प्रकार से, पर-द्रव्यादि चतुष्टय की अपेक्षा और युगपत स्व-पर द्रव्यादि चतुष्टय की अपेक्षा नास्ति अवक्तव्य है, ऐसा अर्थ है। <b>[सिय अत्थिणत्थि अवत्तव्वं]</b> स्यात् अस्ति-नास्ति अवक्तव्य है, स्यात्, कथंचित्, विवक्षित प्रकार से, क्रम से स्व-पर द्रव्यादि चतुष्टय की अपेक्षा और युगपत् स्व-पर द्रव्यादि चतुष्टय की अपेक्षा अस्ति-नास्ति अवक्तव्य है, ऐसा अर्थ है। <b>[संभवदि]</b> सम्यक्  रूप में होता है। कर्ता रूप कौन होता है? <b>[दव्वेसु]</b> वास्तव में द्रव्य होता है। द्रव्य कैसा होता है? सत्तभंगं वह सप्तभंग रूप होता है। वह उस रूप कैसे होता है? <b>[आदेसवसेण]</b> प्रश्नोत्तर के वश वह वैसा होता है। </p><br><p>वह इसप्रकार -- अस्ति इत्यादि सात प्रश्न किए जाने पर स्यात् अस्ति इत्यादि सात प्रकार के परिहार के वश से सात भंग हो जाते हैं -- ऐसा अर्थ है। यह प्रमाण सप्तभंगी है। एक ही द्रव्य सप्तभंगात्मक कैसे होता है? ऐसा प्रश्न होने पर परिहार करते हैं जैसे एक ही देवदत्त गौण-मुख्य विवक्षा से अनेक प्रकार का है ।</p><br><p><b><font color=red>प्रश्न – वह अनेक प्रकार का कैसे है?</p><br><p></font><font color=darkGreen>उत्तर –</font></b> पुत्र की अपेक्षा पिता कहलाता है, वही अपने पिता की अपेक्षा पुत्र कहा जाता है, मामा की अपेक्षा भानजा कहलाता है, वही भानजे की अपेक्षा मामा कहा जाता है, पत्नी की अपेक्षा पति कहलाता है, बहिन की अपेक्षा भाई कहलाता है, विपक्ष की अपेक्षा शत्रु और इष्ट की अपेक्षा मित्र भी कहा जाता है इत्यादि; उसीप्रकार एक ही द्रव्य गौण-मुख्य विवक्षा वश सप्तभंगात्मक होता है, इसमें दोष नहीं है । यह सामान्य व्याख्यान है । सूक्ष्म व्याख्यान की विवक्षा में सत्, एक, नित्य आदि धर्मों में से एक-एक धर्म को लेकर सप्तभंग कहना चाहिए ।</p><br><p><b><font color=red>प्रश्न – वह कैसे?</p><br><p></font><font color=darkGreen>उत्तर –</font></b> स्यात् अस्ति, स्यात् नास्ति, स्यात् अस्ति-नास्ति, स्यात् अवक्तव्य इत्यादि। स्यात् एक स्यात् अनेक, स्यात् एकानेक, स्यात् अवक्तव्य इत्यादि। स्यात् नित्य, स्यात् अनित्य, स्यात नित्यानित्य, स्यात् अवक्तव्य इत्यादि ।</p><br><p><b><font color=red>प्रश्न – वह किस दृष्टान्त से कही जाती है?</p><br><p></font><font color=darkGreen>उत्तर –</font></b> जैसे कोई एक ही देवदत्त स्यात् पुत्र, स्यात् अपुत्र. स्यात् पुत्रापुत्र, स्यात् अवक्तव्य, स्यात् पुत्र अवक्तव्य, स्यात् अपुत्र अवक्तव्य, स्यात् पुत्रापुत्र अवक्तव्य है -- इसप्रकार सूक्ष्म व्याख्यान की विवक्षा में, सप्तभंगी व्याख्यान की विवक्षा में सप्तभंगी व्याख्यान जानना चाहिए । स्यात् अस्तिद्रव्य-ऐसा पढ़ने, कहने से प्रमाण-सप्तभंगी ज्ञात होती है ।</p><br><p><b><font color=red>प्रश्न – वह कैसे?</p><br><p></font><font color=darkGreen>उत्तर –</font></b> 'स्यात् अस्ति' यह सम्पूर्ण वस्तु को ग्रहण करनेवाला होने से प्रमाण-वाक्य है, 'स्यात् अस्ति एव द्रव्यं' यह वस्तु के एकदेश को ग्रहण करने वाला होने से नय-वाक्य है। वैसा ही कहा भी है -- सकल / सम्पूर्ण का कथन प्रमाण के अधीन है; विकल, एकदेश का कथन नय के अधीन है। अस्ति द्रव्य, यह दुष्प्रमाण / प्रमाणाभास / मिथ्या प्रमाण का वाक्य है, 'अस्ति एव द्रव्यं' यह दुर्नय / नयाभास / मिथ्यानय का वाक्य है। इसप्रकार प्रमाणादि चार वाक्यों का व्याख्यान जानना चाहिए ।</p><br><p>इन सप्त-भंगात्मक छह द्रव्यों में से शुद्ध जीवास्ति-काय नामक शुद्धात्म-द्रव्य उपादेय है यह भावार्थ है ॥१४॥</p><br><p>इसप्रकार एक गाथा द्वारा सप्तभंगी का व्याख्यान हुआ ।</p><br><p>इस प्रकार पाँच स्थलों द्वारा चौदह गाथाओं में से प्रथम सप्तक पूर्ण हुआ । अब धर्मी के होने पर ही धर्मों का विचार किया जाता है, द्रव्य नहीं है तो सात भंग किसके होंगे ? ऐसा बौद्ध मतानुसारी शिष्य द्वारा पूर्वपक्ष (<font color=DarkSlateGray>प्रश्न</font>) किये जाने पर परिहार रूप से गाथा की उत्थानिका करते है ।</p></font></td>
      </tbody></table></div>
</body>
</html>
