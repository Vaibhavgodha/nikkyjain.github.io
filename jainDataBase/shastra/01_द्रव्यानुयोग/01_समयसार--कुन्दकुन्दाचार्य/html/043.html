<html>
  <head>
    <title>द्रव्यानुयोग</title>
    <link rel="icon" type="image/png" href="../../../../../images/default/jainFlag-short.jpg"/>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="hi" />
    <link type="text/css" rel="stylesheet" href="../../../../../css/shastra.css" />
    <link type="text/css" rel="stylesheet" href="../../../../../css/myJqueryMobile.css" />
    <script type="text/javascript" src="../../../../../js/jquery.js"></script>
    <script type="text/javascript" src="../../../../../js/shastra.js"></script>
    <script type="text/javascript" src="../../../../../js/myFontSzCtrl.js"></script>
  </head>
  <body>
    <script src="../../../../../js/myRockingRolling.js" type="text/javascript"></script>
      <a href='042.html'><img src='../../../../../images/common/prev.jpg' id=next height=50 width=50/></a>
      <a href='044-048.html' style='float: right'><img src='../../../../../images/common/next.jpg' id=prev height=50 width=50/></a>
	<!--div align=center>
    <form name=myForm align=center>
        <button id=submitCorrections onclick="return false;">Submit Corrections</button>
    </form>
	</div-->
	<table width=100% justify=center border=0><tr>
      <td class=example data-dropdown=#अमृतचंद्राचार्य>अमृतचंद्राचार्य</td>
      <td class=example data-dropdown=#जयसेनाचार्य>जयसेनाचार्य</td>
      <td class=example data-dropdown=#notes>notes</td>
    </table><script type='text/javascript' src='myGatha.js'>
      </script></div>
	  <hr style='height:4px;border:none;color:#333;background-color:#333;'><h2 align=center>द्रव्यानुयोग (समयसार--कुन्दकुन्दाचार्य)</h2>
      <br><div class=titleContainer align=center><font color=darkGreen>﻿अब शद्धात्मा ही उपादेय है इस प्रकार का श्रद्धान तो सम्यक्त्व, उसी शुद्धात्मा में स्थिर करके स्व-संवेदनरूप ज्ञान-सम्यग्ज्ञान, और उसी आत्मा में वीतराग-स्व-संवेदनज्ञान को स्थिर करके रखना सो सम्यग्चारित्र है । इस प्रकार निश्चय-रत्नत्रय में परिणत जीव का कैसा स्वरूप है, यह बताते हुए आचार्य-देव जीवाधिकार का उपसंहार करते हैं --</font></div>
    <h3 class=mainTitle align=center><font color=maroon> ﻿अहमेक्को खलु सुद्धो दंसणणाणमइयो सदारूवी (३८)<br>ण वि अत्थि मज्झ किंचि वि अण्णं परमाणुमेत्तं पि ॥४३॥<br> </font></h3>
  <div class=bottomContainer id=bottomTxt37 style="text-align: justify; margin: 0 auto; width: 90%;">
      <div class=arthContainer><b><font color=black>अन्वयार्थ : </font></b>﻿<b>[अहमेक्को]</b> मैं एक हूँ, <b>[खलु]</b> स्पष्ट रूप से <b>[सुद्धो]</b> शुद्ध <b>[दंसणणाणमइयो]</b> दर्शन-ज्ञान-चारित्र परिणत <b>[सदारूवी]</b> सदा अरूपी हूँ और <b>[अण्णं]</b> अन्य <b>[परमाणुमेत्तंपि]</b> परमाणुमात्र द्रव्य <b>[किंचिवि]</b> किंचित्मात्र भी <b>[मज्झ]</b> मेरे <b>[ण अत्थि]</b> नहीं हैं ।<br></div>
    <div class=tikaTopContainer><b><br> टीका : 
    <span id=teeka0 class=gatha043 style="color: darkGreen;">&nbsp;&nbsp;अमृतचंद्राचार्य</span>
    <span id=teeka1 class=gatha043 style="color: darkGreen;">&nbsp;&nbsp;जयसेनाचार्य</span>
    <b></div>
  <table class=display cellspacing=0 width="100%" border=1>
     <tbody>
         <tr>
    <td id=gatha043-teeka0><b><font color=darkGreen>अमृतचंद्राचार्य </font></b><br><br><font color=darkBlue><div class=teekaPadya align=center>अहमेक: खलु शुद्धो दर्शनज्ञानमय: सदाsरूपी<br>नाप्यस्ति मम किंचिदप्यन्यत्परमाणुमात्रमपि ॥३८॥<br>(<font color=DarkSlateGray>हिंदी</font>)<br>मैं एक दर्शन-ज्ञानमय नित शुद्ध हूँ रूपी नहीं<br>ये अन्य सब परद्रव्य किंचित् मात्र भी मेरे नहीं ॥३८॥</div><br><p>जिसप्रकार कोई पुरुष अपनी मुट्ठी में रखे सोने को भूल गया हो, पर किसी के ध्यान दिलाने पर या स्वयं स्मरण आ जाने पर उसे देखे और आनन्दित हो; उसीप्रकार (<font color=DarkSlateGray>उसी न्याय से</font>) अनादि मोहरूप अज्ञान से उन्मत्तता के कारण जो आत्मा अत्यन्त अप्रतिबुद्ध था, अपने परमेश्वर आत्मा को भूल गया था; विरक्त गुरु के द्वारा निरन्तर समझाये जाने पर, किसीप्रकार समझकर, सावधान होकर; अपने आत्मा को जानकर, उसका श्रद्धान कर और उसका आचरण करके, उसमें तन्मय होकर, जो सम्यक्प्रकार एक आत्माराम हुआ, दर्शन-ज्ञान-चारित्ररूप परिणमित हुआ; अतीन्द्रिय आनन्द को प्राप्त हुआ; वह मैं ऐसा अनुभव करता हूँ कि <ul><li>मैं चैतन्य-मात्र ज्योति-रूप आत्मा हूँ और मेरे अनुभव से ही प्रत्यक्ष ज्ञात होता हूँ । <li>मैं एक हूँ; क्योंकि चिन्मात्र आकार के कारण समस्त क्रम-रूप और अक्रम-रूप से प्रवर्तान व्यावहारिक भावों से भेदरूप नहीं होता । <li>मैं शुद्ध हूँ; क्योंकि नर-नारकादि जीव के विशेष और अजीव, पुण्य-पाप, आस्रव, संवर, निर्जरा, बंध तथा मोक्ष स्वरूप व्यावहारिक नव-तत्त्वों से टंकोत्कीर्ण एक ज्ञायक स्वभावरूप भाव के द्वारा अत्यन्त भिन्न हूँ । <li>मैं दर्शन-ज्ञानमय हूँ; क्योंकि चिन्मात्र होने से सामान्य-विशेष उपयोगात्मकता का उल्लंघन नहीं करता ।</p><br><p><li>मैं परमार्थ से सदा ही अरूपी हूँ; क्योंकि स्पर्श, रस, गंध और वर्ण जिसके निमित्त हैं - ऐसे संवेदनरूप परिणमित होने पर भी स्पर्शादिरूप स्वयं परिणमित नहीं होता । </ul>- इसप्रकार सबसे भिन्न निज स्वरूप का अनुभव करता हुआ मैं प्रतापवन्त हूँ ।</p><br><p>इसप्रकार प्रतापवन्त वर्तते हुए मुझमें मेरी विचित्र स्वरूप-सम्पदा के द्वारा यद्यपि बाह्य समस्त पर-द्रव्य स्फुरायमान हैं; तथापि मुझे कोई भी पर-द्रव्य परमाणुात्र भी मुझ-रूप भासते नहीं कि जो भावक-रूप और ज्ञेय-रूप से मेरे साथ होकर मुझमें पुन: मोह उत्पन्न करें; क्योंकि निजरस से ही मोह को, पुन: अंकुरित न हो - इसप्रकार मूल से ही उखाड़कर, नाश करके; महान ज्ञान-प्रकाश मुझे प्रगट हुआ है ।</p><br><p>(<font color=DarkSlateGray>कलश-३२</font>)<br>मज्जंतु निर्भरममी सममेव लोका<br>आलोकमुच्छलति शांतरसे समस्ता:<br>आप्लाव्य विभ्र तिरस्करिणीं भरेण<br>प्रोन्मग्न एष भगवानवबोधसिंधु: ॥३२॥<br>(<font color=DarkSlateGray>हिंदी</font>)<br>सुख शान्तरस से लबालब यह ज्ञानसागर आतमा<br>विभरम की चादर हटा सर्वांग परगट आतमा ॥<br>हे भव्यजन ! इस लोक के सब एक साथ नहाइये<br>अर इसे ही अपनाइये इसमें मगन हो जाइये ॥३२॥</p><br><p>यह ज्ञान-समुद्र भगवान आत्मा विभ्रम रूपी आड़ी चादर को समूलतया डुबोकर, दूरकर, हटाकर स्वयं सर्वांग प्रगट हुआ है, पूर्णतया प्रगट हो गया है । अत: अब हे लोक के समस्त लोगों ! लोकपर्यन्त उछलते हुए उसके शान्तरस में सब एकसाथ ही मग्न हो जाओ ।</p></font></td>
    <td id=gatha043-teeka1><b><font color=darkGreen>जयसेनाचार्य </font></b><br><br><font color=darkBlue><p>﻿<b>[अहं]</b> अनादिकाल से देह और आत्मा की एक मान्यता रूप भ्रमात्मक अज्ञान-भाव से जो पहले अप्रतिबुद्ध था किन्तु जिस प्रकार हाथ में रखे हुए सोने को भूल जाता है, या निद्रा में मग्न होकर सो जाता है फिर निद्रा के दूर हटने पर उस स्वर्ण का स्मरण आ जाने से प्रसन्न हो जाता है, वैसे ही मैं भी परम-गुरु के प्रसाद से प्रतिबुद्ध होकर अब शुद्धात्मा में तल्लीन हो रहा हूँ एवं वीतराग-चेतनामात्र-ज्योति स्वरूप हूँ । <b>[इक्को]</b> यद्यपि व्यवहार से नर-नारकादि-रूप पर्यायों से अनेक-रूप हूँ, <b>[खलु]</b> ऐसा स्पष्ट है । <b>[सुद्धो]</b> शुद्ध-निशिचय-नय की अपेक्षा व्यावहारिक जीवादि नव पदार्थों से मैं भिन्न हूँ अथवा रागादि विभाव भावों से भिन्न हूँ । <b>[दंसणणाणमइयो]</b> केवल दर्शन-ज्ञानमय हूँ, <b>[सदारूवी]</b> निश्चय-नय से रूप, रस, गंध और स्पर्श का अभाव होने से मैं सदा ही अमूर्तिक हूँ । <b>[णवि अत्थि मज्झ किंचिवि अण्णं परमाणुमेत्तंपि]</b> इस प्रकार इन पर-द्रव्यों में से मेरे पास एक परमाणु मात्र भी नहीं है, जो कि एकत्व रूप से रंजायमान करने वाला होकर या ज्ञेय-रूप होकर मेरी आत्मा में मोह उत्पन्न कर सके । क्योंकि मैं तो परम-विशुद्ध-जान रूप में परिणत हो रहा हूँ, अर्थात् परम समाधि में तत्पर होकर अपने आप में लीन हो रहा हूँ ।</p><br><p>अब इसके आगे श्रृंगार किये हुए नाटक-पात्र के समान जीव और अजीव दोनों एक रूप होकर आते हैं । यहाँ तीन स्थलों से तीस गाथाओं पर्यन्त अजीवाधिकार कहा जाता है । उनमें पहले स्थल में <b>[अप्पाणमयाणंता]</b> इत्यादि दस गाथाओं पर्यन्त तो मुख्यता से यह बतलाते हैं कि शुद्ध-निश्चयनय से देह और रागादि पर-द्रव्य जीव के स्वरूप नहीं हो सकते । उन दस गाथाओं में से भी पर-द्रव्य को आत्मा मानने रूप पूर्व-पक्ष की मुख्यता से प्रथम पाँच गाथायें हैं, तत्पश्चात एक गाथा से उसका निराकरण है । उसके आगे आठ प्रकार के कर्म भी पुद्गल-द्रव्य हैं ऐसा एक गाथा से कथन किया गया है, फिर व्यवहार-नय का समर्थन करते हुए तीन गाथाएँ कहीं हैं । इस प्रकार समुदाय पातनिका हुई ।</p></font></td>
      </tbody></table></div>
</body>
</html>
