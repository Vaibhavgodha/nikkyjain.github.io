मति आदि ज्ञानों का व्‍याख्‍यान कर आये हैं । उनका आवरण करने से आवरणों में भेद होता है, इसलिये ज्ञानावरण कर्म की पॉंच उत्तर प्रकृतियॉं जानना चाहिए । 

शंका - अभव्‍य जीव के मन:पर्ययज्ञानशक्ति और केवलज्ञानशक्ति होती है या नहीं होती । यदि होती है तो उसके अभव्‍यपना नहीं बनता । यदि नहीं होती है तो उसके उक्‍त दो आवरण-कर्मों की कल्‍पना करना व्‍यर्थ है ? 
समाधान - आदेश वचन होने से कोई दोष नहीं है । अभव्‍य के द्रव्‍यार्थिक नय की अपेक्षा मन:पर्ययज्ञान और केवलज्ञान शक्ति पायी जाती है पर पर्यायार्थिक नय की अपेक्षा उसके उसका अभाव है । 

शंका- यदि ऐसा है तो भव्‍याभव्‍य विकल्प नहीं बन सकता है क्‍योंकि दोनों के मन:पर्ययज्ञान और केवनज्ञान शक्ति पायी जाती है ? 
समाधान - शक्ति के सद्भाव और असद्भाव की अपेक्षा भव्‍याभव्‍य विकल्‍प नहीं कहा गया हैं । 

शंका – तो किस आधार से यह विकल्‍प कहा गया है ? 
समाधान - व्‍यक्ति की सद्भाव और असद्भाव की अपेक्षा यह विकल्‍प कहा गया है । जिसके कनक पाषाण और इतर पाषाण की तरह सम्‍यग्‍दर्शनादि रूप से व्‍यक्ति होगी वह भव्‍य है और जिसके नहीं होगी व अभव्‍य है । 

विशेषार्थ - यहॉं ज्ञानावरण कर्म के पॉंच उत्तर-भेदों का निर्देश किया गया है । मूल में ज्ञान एक है । उसके ये पॉंच भेद आवरण की विशेषता से प्राप्‍त होते हैं। धवला टीका में इस विषय का स्‍प्‍ष्‍टीकरण करने के लिए सूर्य और मेघपटल का उदाहरण दिया गया है । वहॉं बतलाया है कि जिस प्रकार अति सघन मेघपटल सूर्य को आच्‍छादित करते है तो भी अतिमन्‍द सूर्य किरणें मेघपटल में से प्रस्‍फ़ुटित होती रहती है उसी प्रकार केवलज्ञानावरण कर्म के आवृत होने पर भी कुछ न कुछ ज्ञानांश प्रस्‍फ़ुटित होता रहता है और उसी को आवृत करने से चार उत्तर आवरण कर्म प्राप्‍त होते हैं । इस प्रकार कुल ज्ञानावरण कर्म पॉंच हैं जो भव्‍य और अभव्‍य दोनों के पाये जाते हैं । शास्‍त्र में भव्य और अभव्‍य संज्ञा बन्‍ध विशेष की अपेक्षा से दी गयी है । जीव के ये भेद इसी अपेक्षा से जानने चाहिए । इन भेदों का अन्‍य कोई निमित्त नहीं है । बन्‍ध दो प्रकार का होता है- एक बन्‍ध वह जो सन्‍तान की अपेक्षा अनादि अनन्‍त होता है और दूसरा वह जो अनादि सान्‍त होता है । जिन जीवों के कर्म का अनादि–अनन्‍त बन्‍ध होता है वे अभव्‍य कहलाते हैं और जिनके अनादिसान्‍त बन्‍ध होता है वे भव्‍य माने गये है। इसलिए शक्ति सब जीवों के एक सी होकर भी उसके व्‍यक्‍त होने में अन्‍तर हो जाता है । शास्‍त्र में इस भेद को समझाने के लिए कनक-पाषाण और अन्‍धापाषाण उदाहरणस्‍वरूप से उपस्थित किये गये है सो इस दृष्‍टांत से भी उक्‍त कथन की ही पुष्टि होती है । इस प्रकार ज्ञानावरण कर्म के पॉंच भेद क्‍यों हैं इस बात का खुलासा किया ।

ज्ञानावरण कर्म के उत्तर प्रकृतिवि‍कल्‍प कहे। अब दर्शनावरण कर्म के कहने चाहिए, इसलिए आगे का सूत्र कहते हैं -