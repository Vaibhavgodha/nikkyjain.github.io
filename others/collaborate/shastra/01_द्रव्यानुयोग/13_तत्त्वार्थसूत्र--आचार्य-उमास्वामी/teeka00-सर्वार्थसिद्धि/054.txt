श्रुतज्ञानका विषयभूत अर्थ श्रुत है वह अनिन्द्रिय अर्थात् मनका विषय है, क्‍योंकि श्रुतज्ञानावरणके क्षयोपशमको प्राप्‍त हुए जीवके श्रुतज्ञानके विषयमें मनके आलम्‍बनसे ज्ञानकी प्रवृत्ति होती है। अथवा श्रुत शब्‍दका अर्थ श्रुतज्ञान है। और वह मनका अर्थ अर्थात् प्रयोजन है। यह प्रयोजन मनके स्‍वत: आधीन है, इसमें उसे दूसरेके साहाय्य की आवश्‍यकता नहीं लेनी पड़ती।
	

विशेषार्थ – यहाँ श्रुत शब्‍द का अर्थ श्रुतज्ञान का विषय या श्रुतज्ञान किया है और उसे अनिन्द्रियका विषय बतलाया है। आशय यह है कि श्रुतज्ञानकी उपयोग दशा पाँच इन्द्रियोंके निमित्तसे न होकर केवल अनिन्द्रियके निमित्तसे होती है। इसका यह अभिप्राय नहीं कि अनिन्द्रियके निमित्तसे केवल श्रुतज्ञान ही होता है, किन्‍तु इसका यह अभिप्राय है कि जिस प्रकार मतिज्ञान इन्द्रिय और अनिन्द्रिय दोनों के निमित्त से होता है उस प्रकार श्रुतज्ञान इन दोनोंके निमित्तसे न होकर केवल अनिन्द्रियके निमित्त होता है। इन्द्रियाँ परम्‍परा निमित्त हैं।

किस इन्द्रियका क्‍या विषय है यह बतला आये हैं। अब उनके स्‍वामीका कथन करना है, अत: सर्वप्रथम हो स्‍पर्शन इन्द्रिय कही है उसके स्‍वामीका निश्‍चय करनेके लिए आगेका सूत्र कहते हैं –