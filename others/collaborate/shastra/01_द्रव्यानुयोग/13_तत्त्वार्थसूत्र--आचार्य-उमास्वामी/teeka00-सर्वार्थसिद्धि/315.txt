इस सूत्र में ‘यथासंख्य‍’ पद का सम्बन्ध होता है। दर्शनमोह के सद्भाव में अदर्शन परीषह होता है और लाभान्तराय के सद्भाव में अलाभ परीषह होता है। 

विशेषार्थ - दर्शनमोह से यहाँ सम्यक्त्वमोहनीय प्रकृति ली गयी है। इसका उदय रहते हुए चल, मल और अगाढ़ दोष उत्पन्न होते हैं सम्यक्त्व के रहते हुए भी आप्त, आगम और पदार्थों के विषय में नाना विकल्प होना चल दोष है। जिस प्रकार जल के स्वस्थ होते हुए भी उसमें वायु के निमित्त से तरंगमाला उठा करती है उसी प्रकार सम्यग्दृष्टि पुरूष यद्यपि अपने स्वरूप में स्थित रहता है तथापि सम्यक्त्वमोहनीय के उदय से आप्त, आगम और पदार्थों के विषय में उसकी बुद्धि चलायमान होती रहती है। यही चल दोष है। मल का अर्थ मैल है। शंकादि दोषों के निमित्त‍ से सम्यग्दर्शन का मलिन होना मल दोष है। यह भी सम्यक्त्वमोहनीय के उदय में होता है। तथा अगाढ का अर्थ स्थिर न रहना है। सम्यग्दृष्टि जीव लौकि‍क प्रयोजनवश कदाचित तत्त्व से चलायमान होने लगता है। उदाहरणार्थ - अन्य‍ अन्य का कर्ता नहीं होता यह सिद्धान्त‍ है और सम्यग्दृष्टि इसे भली प्रकार जानता है, पर रागवश वह इस सिद्धान्त पर स्थिर नहीं रह पाता। कदाचित वह पारमार्थिक कार्य को भी लौकिक प्रयोजन का प्रयोजक मान बैठता है। इस प्रकार सम्यक्त्वमोहनीय के उदय से ये तीन दोष होते हैं। ये तीनों एक हैं फिर भी भिन्न - भिन्न अभिप्राय की दृष्टि से यहाँ इन्हें पृथक पृथक रूप से परिगणित किया है। प्रकृत में इसी दोष को ध्यान में रखकर अदर्शन परीषह का निर्देश किया है। यह दर्शनमोहनीय के उदय से होता है, इसलिए इसे दर्शनमोहनीय का कार्य कहा है। भोजनादि पदार्थों का न प्राप्त होना अन्य बात है पर भोजनादि पदार्थों के न मिलने पर जिसके ‘अलाभ’ परिणाम होता है उसका वह परिणाम लाभान्तराय कर्म का कार्य होने से अलाभ को लाभान्तराय कर्म का कार्य कहा है। पर के लाभ को स्व का लाभ मानना मिथ्यात्व दर्शनमोहनीय का कार्य है, इसलिये यहाँ इसकी विवक्षा नहीं है। यहाँ तो अलाभ परिणाम किसके उदय में होता है इतना ही विचार किया है। इसप्रकार अदर्शनभाव मोहनीय कर्म का और अलाभ भाव लाभान्तराय कर्म का कार्य है यह निश्चित होता है। 
	
कहते हैं - यदि आदि के मोहनीय के भेद के होने पर एक परीषह होता है तो दूसरे भेद के होने पर कितने परीषह होते हैं, इसलिए आगे का सूत्र कहते हैं-