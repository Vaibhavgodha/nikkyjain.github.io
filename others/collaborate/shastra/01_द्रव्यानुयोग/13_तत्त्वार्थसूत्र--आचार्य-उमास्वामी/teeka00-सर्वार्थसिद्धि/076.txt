सूत्र में प्रकरण प्राप्‍त तैजस और कार्मण शरीरका निर्देश करनेके लिए ‘तत्’ शब्‍द दिया है। तदादि शब्‍दका समासलभ्‍य अर्थ है – तैजस और कार्मण शरीर जिनके आदि हैं वे। भाज्‍य और विकल्‍प्‍य ये पर्यायवाची नाम हैं। तात्‍पर्य यह है कि एक साथ एक आत्‍मा के पूर्वोक्‍त दो शरीर से लेकर चार शरीर तक विकल्‍प से होते हैं। किसीके तैजस और कार्मण ये दो शरीर होते हैं। अन्‍य के औदारिक, तैजस और कार्मण या वैक्रियिक, तैजस और कार्मण ये तीन शरीर होते हैं। किसी दूसरे के औदारिक, आहारक, तैजस और कार्मण ये चार शरीर होते हैं। इस प्रकार यह विभाग यहाँ किया गया है।
	
विशेषार्थ – आगे 47वें सूत्र में तपोविशेष के बल से वैक्रियिक शरीरकी उत्‍पत्तिका निर्देश किया है, इसलिए प्रश्‍न होता है कि किसी ऋद्धिधारी साधुके एक साथ पाँच शरीरका सद्भाव माननेमें क्‍या हानि है ? समाधान यह है कि एक साथ वैक्रियिक और आहारक ऋद्धि की प्रवृत्ति नहीं होती, इसलिए एक तो एक साथ आहारक शरीरके साथ वैक्रियिक शरीरका अवस्‍थान नहीं बन सकता। दूसरे तपोविशेष से जो विक्रिया प्राप्‍त होती है वह औदारिक शरीरसम्‍बन्‍धी ही विक्रिया है। उसे स्‍वतन्‍त्र वैक्रियिक शरीर मानना उचित नहीं है। कर्मसाहित्‍य में वैक्रियिक शरीर नामकर्म के उदय से जो शरीर प्राप्‍त होता है उसकी परिगणना ही वैक्रियिक शरीर में की गयी है। इसलिए अधिकारी भेद होने से औदारिक और आहारक शरीर के साथ वैक्रियिक शरीर नहीं बन सकता। यही कारण है कि एक साथ अधिक से अधिक चार शरीर बतलाये हैं।

फिर भी उन शरीरों का विशेष ज्ञान कराने के लिए आगेका सूत्र कहते हैं –