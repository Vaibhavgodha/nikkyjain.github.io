यद्यपि वर्तमान काल एक समयवाला है तो भी अतीत और अनागत अनन्त समय हैं ऐसा मानकर काल को अनन्त समयवाला कहा है। अथवा मुख्य काल का निश्चय करने के लिए यह सूत्र कहा है। तात्पर्य यह है कि अनन्त पर्यायें वर्तना गुण के निमित्त से होती हैं, इसलिए एक कालाणु को भी उपचार से अनन्त कहा है। परन्तु् समय अत्यन्त सूक्ष्म कालांश है और उसके समुदाय की आवलि आदि जानना चाहिए। 	

विशेषार्थ - समय शब्द द्रव्य‍ और पर्याय दोनों अर्थों में व्यवहृत होता है। यहाँ पर्यायरूप अर्थ लिया गया है। इससे व्यवहार काल और निश्चय काल दोनों की सिद्धि होती है। एक-एक समय का समुच्चय होकर जो आवलि, पल आदि काल का व्यवहार होता है वह व्यवहारकाल है और यह समय-पर्याय बिना पर्यायी के नहीं हो सकती, इससे निश्चय काल का ज्ञान होता है यह उक्त कथन का तात्पर्य है। 	

‘गुण और पर्यायवाला द्रव्य है’ यह पहले कह आये हैं। अब गुण क्या  है यह बतलाने के लिए आगे का सूत्र कहते हैं –