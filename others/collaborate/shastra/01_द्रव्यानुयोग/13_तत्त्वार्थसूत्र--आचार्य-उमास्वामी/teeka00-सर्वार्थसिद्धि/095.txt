‘तन्‍मध्‍ये’ पदका अर्थ है ‘उनके बीचमें’।
 
शंका - किनके बीचमें ? 
समाधान - पूर्वोक्‍त द्वीप और समुद्रोंके बीचमें। 

नाभिस्‍थानीय होनेसे नाभि कहा है। जिसका अर्थ मध्‍य है। अभिप्राय यह है कि जिसके मध्‍यमें मेरु पर्वत है, जो सुर्यके मण्‍डलके समान गोल है और जिसका एक लाख योजन विस्‍तार है ऐसा यह जम्‍बूद्वीप है। 

शंका - इसे जम्‍बूद्वीप क्‍यों कहते हैं ? 
समाधान - जम्‍बूवृक्षसे उपलक्षित होनेके कारण इसे जम्‍बूद्वीप कहते हैं। उत्‍तरकुरुमें अनादिनिधन, पृथिवीसे बना हुआ, अ‍कृत्रिम और परिवार वृक्षोंसे युक्‍त जम्‍बूवृक्ष है, उसके कारण यह जम्‍बूद्वीप कहलाता है। 

विशेषार्थ - अधोलोकका विवेचन कर आये हैं। इसके बाद मध्‍यलोक है। यह रत्‍नप्रभा पृथिवीके ऊपरी भागपर अवस्थित है। इसमें गोल आकारको लिये हुए और एकके बाद एकको घेरे हुए असंख्‍यात द्वीप और समुद्र हैं। इन सबके बीचमें जम्‍बूद्वीप है। इसके बीचमें और दूसरा द्वीप समुद्र नहीं है। यद्यपि गोल तो सब द्वीप और समुद्र हैं पर सब चूडी़के समान गोल हैं और यह थालीके समान गोल है। इसका व्‍यास एक लाख योजन है। इसके ठीक बीचमें मेरु पर्वत है। यह एक लाख चालीस योजन ऊँचा है। इसमें-से एक हजार योजन जमीन में है। चालीस योजनकी आखीरमें चोटी है और शेष निन्‍यानबे हजार योजनका समतलसे चूलिका तक है। प्रारम्‍भमें जमीनपर मेरु पर्वतका व्‍यास दस हजार योजन है। ऊपर क्रमसे घटता गया है। जिस हिसाबसे ऊपर घटा है उसी हिसाबसे जमीनमें उसका व्‍यास बढा है। मेरु पर्वतके तीन काण्‍ड है। पहला काण्‍ड जमीनसे पाँच सौ योजनका, दूसरा साढे़ बासठ हजार योजनका और तीसरा छत्‍तीस हजार योजनका है। प्रत्‍येक काण्‍डके अन्‍तमें एक-एक कटनी है। जिसका एक ओरका व्‍यास पाँचसौ योजन है। अन्तिम कटनीका व्‍यास मात्र छह योजन कम है। एक जमीनपर और तीन इन तीन कटनियोंपर इस प्रकार यह चार वनोंसे सुशोभित है। इनके क्रमसे भद्रसाल, नन्‍दन, सौमनस और पाण्‍डुक ये नाम हैं। पहलीं और दूसरी कटनीके बाद मेरु पर्वत सीधा गया है फिर क्रमसे घटने लगता है। इसके चारों वनोंमें चारों दिशाओंमें एक-एक वनमें चार-चार इस हिसाबसे सोलह चैत्‍यालय हैं। पाण्‍डुक वनमें चारों दिशाओंमें चार पाण्‍डुक शिलाएँ हैं जिनपर उस-उस दिशाके क्षेत्रोंमें उत्‍पन्‍न हुए तीर्थंकरोंका अभिषेक होता है। इसका रंग पीला है।  
इस जम्‍बूद्वीपमें छह कुलपर्वतोंसे विभाजित होकर जो सात क्षेत्र हैं वे कौन-से हैं ? इसी बातको बतलानेके लिए आगेका सूत्र कहते हैं-