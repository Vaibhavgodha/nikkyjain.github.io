इन्‍द्र शब्‍द का व्‍युत्‍पत्ति लभ्‍य अर्थ है ‘इन्‍दतीति इन्‍द्र:’ जो आज्ञा और ऐश्‍वर्यवाला है वह इन्‍द्र। इन्‍द्र शब्‍द का अर्थ आत्‍मा है। वह यद्यपि ज्ञस्‍वभाव है तो भी मतिज्ञानावरण कर्म के क्षयोपशम के रहते हुए स्‍वयं पदार्थों को जानने में असमर्थ है, अत: उसको पदार्थ के जानने में जो लिंग(निमित्त) होता है वह इन्‍द्र का लिंग इन्द्रिय कही जाती है। अथवा जो लीन अर्थात् गूढ़ पदार्थ का ज्ञान कराता है उसे लिंग कहते हैं। इसके अनुसार इन्द्रिय शब्‍द का यह अर्थ हुआ कि जो सूक्ष्‍म आत्‍मा के अस्तित्‍व का ज्ञान कराने में लिंग अर्थात् कारण है उसे इन्द्रिय कहते हैं। जैसे लोक में धूम अग्नि का ज्ञान कराने में कारण होता है। इसी प्रकार ये स्‍पर्शनादिक करण कर्त्‍ता आत्‍मा के अभाव में नहीं हो सकते हैं, अत: उनसे ज्ञाता का अस्तित्‍व जाना जाता है। अथवा इन्‍द्र शब्‍द नामकर्म का वाची है। अत: यह अर्थ हुआ कि उससे रची गयी इन्द्रियाँ हैं। वे इन्द्रियाँ स्‍पर्शनादिक हैं जिनका कथान आगे करेंगे। अनिन्द्रिय, मन और अन्‍त:करण ये एकार्थवाची नाम हैं।

शंका - अनिन्द्रिय शब्‍द इन्द्रिय का निषेधपरक है अत: इन्‍द्र के लिंग मन में अनिन्द्रिय शब्‍द का व्‍यापार कैसे हो सकता है ? 
समाधान - यहाँ नञ् का प्रयोग ‘ईषद्’ अर्थ में किया है ईषत् इन्द्रिय अनिन्द्रिय। यथा अनुदरा कन्‍या। इस प्रयोग में जो अनुदरा शब्‍द है उससे उदर का अभाव रूप अर्थ न लेकर ईषद् अर्थ लिया गया है उसी प्रकार प्रकृत में जानना चाहिए। 

शंका - अनिन्द्रिय में नञ् का निषेधरूप अर्थ न लेकर ‘ईषद्’ अर्थ कैसे लिया गया है ? 
समाधान - ये इन्द्रियाँ नियत देश में स्थित पदार्थों को विषय करती है और कालान्‍तर में अवस्थित रहती है। किन्‍तु मन इन्‍द्र का लिंग होता हुआ भी प्रतिनियत देश में स्थित पदार्थ को विषय नहीं करता और कालान्‍तर में अवस्थित नहीं रहता।
	
यह अन्‍त:करण कहा जाता है। इसे गुण और दोषों के विचार और स्‍मरण करने आदि कार्यों में इन्द्रियों की अपेक्षा नहीं लेनी पड़ती तथा चक्षु आदि इन्द्रियों के समान इसकी बाहर उपलब्धि भी नहीं होती इसलिए यह अन्‍तर्गत करण होनेसे अन्‍त:करण कहलाता है। इसलिए अनिन्द्रिय में नञ् का निषेधरूप अर्थ न लेकर ईषद् अर्थ लिया गया है।
	
शंका - सूत्र में ‘तत्’ पद किसलिए दिया है ? 
समाधान - सूत्र में ‘तत्’ पद मतिज्ञान का निर्देश करने के लिए दिया है। 

शंका - मतिज्ञान निर्देश का अनन्‍तर किया ही है और ऐसा नियम है कि ‘विधान या निषेध अनन्‍तरवर्ती पदार्थका ही होता है’ अत: यदि सूत्र में ‘तत्’ पद न दिया जाय तो भी मतिज्ञान का ग्रहण प्राप्‍त होता है ? 
समाधान - इस सूत्रके लिए और अगले सूत्रके लिए ‘तत्’ पदका निर्देश किया है। मति आदि पर्यायवाची शब्‍दोंके द्वारा जो ज्ञान कहा गया है वह इन्द्रिय और अनिन्द्रियके निमित्तसे होता है और उसीके अवग्रह, ईहा, अवाय और धारणा ये चार भेद हैं, इसलिए पूर्वोक्त दोष नहीं प्राप्‍त होता। यदि ‘तत्’ पद न दिया जायेगा तो मति आदि पर्यायवाची नाम प्रथम ज्ञानके हो जायेंगे और इन्द्रिय-अनिन्द्रियके निमित्त होनेवाला ज्ञान श्रुतज्ञान कहलायेगा और इसीके अवग्रह, ईहा, अवाय और धारणा ये चार भेद प्राप्‍त होंगे इस प्रकार अनिष्‍ट अर्थके सम्‍बन्‍धकी प्राप्ति होगी। अत: इस अनिष्‍ट अर्थके सम्‍बन्‍धके निराकरण करनेके लिए सूत्रमें ‘तत्’ पद का निर्देश करना आवश्‍यक है।
	
विशेषार्थ – इस सूत्रमें मतिज्ञानकी उत्‍पत्तिके निमित्तोंकी चर्चा करते हुए वे इन्द्रिय और मनके भेदसे दो प्रकारके बतलाये हैं। यद्यपि इस ज्ञानकी उत्‍पत्तिमें अर्थ और आलोक आदि भी निमित्त होते हें पर वे अव्‍यभिचारी कारण न होने से उनका यहाँ निर्देश नहीं किया है। इसकी टीकामें इन्द्रिय-अनिन्द्रिय शब्‍दका अर्थ क्‍या है इस पर प्रकाश डालते हुए इन्द्रियोंको जो प्रतिनियत देशको विषय करनेवाला और कालान्‍तरमें अवस्थित रहनेवाला तथा मनको अनियत देशमें स्थित पदार्थको विषय करनेवाला और कालान्‍तर में अवस्थित नहीं रहनेवाला बतलाया है सो इसका तात्‍पर्य यह है कि जिस प्रकार इन्द्रियाँ देश और काल दोनोंकी अपेक्षा नियत विषयको ग्रहण करते हैं वैसा मन नहीं है। इस प्रकार मनका विषय नियत नहीं है। उसकी इन्द्रियगम्‍य और अतीन्द्रिय सब विषयोंमें प्रवृत्ति होती है। इसका दूसरा नाम अन्‍त:करण क्‍यों है इसका स्‍पष्‍टार्थ टीकामें किया ही है। शेष कथन सुगम है। 
      
इस प्रकार मतिज्ञानकी उत्‍पत्तिके निमित्त जान लिये, किन्‍तु अभी उसके भेदोंका निर्णय नहीं किया अत: उसके भेदोंका ज्ञान करानेके लिए अगला सूत्र कहते हैं – 