किसी वस्तु के स्‍वरूप का कथन करना [[निर्देश]] है । 
[[स्‍वामित्‍व]] का अर्थ आधिपत्‍य है । 
जिस निमित्त से वस्‍तु उत्‍पन्‍न होती है वह [[साधन]] है । 
अधिष्‍ठान या आधार [[अधिकरण]] है । 
जितने काल तक वस्तु रहती है वह [[स्थिति]] है और [[विधान]] का अर्थ प्रकार या भेद है। 'सम्‍यग्‍दर्शन क्‍या है' यह प्रश्‍न हुआ, इस पर 'जीवादि पदार्थों का श्रद्धान करना सम्‍यग्‍दर्शन है' ऐसा कथन करना निर्देश है या नामादिक के द्वारा सम्‍यग्‍दर्शन का कथन करना निर्देश है। सम्‍यग्‍दर्शन किसके होता है ? सामान्‍य से जीव के होता है और विशेष की अपेक्षा गति मार्गणा के अनुवाद से नरकगति में सब पृथिवियों में पर्याप्‍तक नारकियों के औपशमिक और क्षायोपशमिक सम्‍यग्‍दर्शन होता है । पहली पृथिवी में पर्याप्‍तक और अपर्याप्‍तक नारकियों के क्षायिक और क्षायोपशमिक सम्‍यग्‍दर्शन होता है । तिर्यंचगति में पर्याप्‍तक तिर्यंचों के औपशमिक सम्‍यग्‍दर्शन होता है। क्षायिक और क्षायोपशमिक सम्‍यग्‍दर्शन पर्याप्‍तक और अपर्याप्‍तक दोनों प्रकार के तिर्यंचों के होता है। तिर्यंचनी के क्षायिक सम्‍यग्‍दर्शन नहीं होता । औपशमिक और क्षायोपशमिक पर्याप्‍तक तिर्यंचनी के ही होता है, अपर्याप्‍तक तिर्यंचनी के नहीं । मनुष्‍य गति में क्षायिक और क्षायोपशमिक सम्‍यग्‍दर्शन पर्याप्‍तक और अपर्याप्‍तक दोनों प्रकार के मनुष्‍यों के होता है । औपशमिक सम्‍यग्‍दर्शन पर्याप्‍तक मनुष्‍य के ही होता है, अपर्याप्‍तक मनुष्‍य के नहीं । मनुष्‍यनियों के तीनों ही सम्‍यग्‍दर्शन होते हैं किन्‍तु ये पर्याप्‍तक मनुष्‍यनी के ही होते हैं, अपर्याप्‍तक मनुष्‍यनी के नहीं । देवगतिमें पर्याप्‍तक और अपर्याप्‍तक दोनों प्रकार के देवों के तीनों ही सम्‍यग्‍दर्शन होते हैं । 

शंका - अपर्याप्‍तक देवों के औपशमिक सम्‍यग्‍दर्शन कैसे होता है ? 
समाधान - जो मनुष्‍य चारित्रमोहनीय का उपशम करके या करते हुए उपशमश्रेणी में मरकर देव होते हैं उन देवों के अपर्याप्‍तक अवस्‍था में औपशमिक सम्‍यग्‍दर्शन होता है। भवनवासी, व्‍यन्‍तर और ज्‍योतिषी देवों के, इन तीनों की देवांगनाओं के, तथा सौधर्म और ऐशान कल्‍प में उत्‍पन्‍न हुई देवांगनाओं के क्षायिक सम्‍यग्‍दर्शन नहीं होता, औपशमिक और क्षायोपशमिक ये दो सम्‍यग्‍दर्शन होते हैं सो वे भी पर्याप्‍तक अवस्‍थामें ही होते हैं।

[[इन्द्रिय मार्गणा]] के अनुवाद से संज्ञी पंचेन्द्रिय जीवोंके तीनों सम्‍यग्‍दर्शन होते हैं, अन्‍य जीवोंके कोई भी सम्‍यग्‍दर्शन नहीं होता। [[कायमार्गणा]] के अनुवादसे त्रसकायिक जीवोंके तीनों सम्‍यग्‍दर्शन होते हैं, अन्‍य कायवाले जीवोंके कोई भी सम्‍यग्‍दर्शन नहीं होता। [[योगमार्गणा]] के अनुवादसे तीनों योगवाले जीवोंके तीनों सम्‍यग्‍दर्शन होते हैं, किन्‍तु अयोगी जीवोंके एक क्षायिक सम्‍यग्‍दर्शन ही होता है। [[वेदमार्गणा]] के अनुवादसे तीनों वेदवाले जीवोंके तीनों सम्‍यग्‍दर्शन होते हैं, किन्‍तु अपगतवेदी जीवोंके औपशमिक और क्षायिक ये दो सम्‍यग्‍दर्शन होते हैं। [[कषायमार्गणा]] के अनुवादसे चारों कषायवाले जीवोंके तीनों ही सम्‍यग्‍दर्शन होते हैं, किन्‍तु कषायरहित जीवोंके औपशमिक और क्षायिक ये दो सम्‍यग्‍दर्शन होते हैं। [[ज्ञानमार्गणा]]के अनुवादसे आभिनिबोधिक ज्ञानी, श्रुतज्ञानी, अवधिज्ञानी और मन:पर्ययज्ञानी जीवोंके तीनों ही सम्‍यग्‍दर्शन होते हैं, किन्‍तु केवलज्ञानी जीवोंके एक क्षायिक सम्‍यग्‍दर्शन ही होता है । [[संयममार्गणा]] के अनुवादसे सामायिक और छेदोपस्‍थापना संयत जीवोंके तीनों सम्‍यग्‍दर्शन होते हैं, परिहारविशुद्धिसंयतोंके औपशमिक सम्‍यग्‍दर्शन नहीं होता, शेष दो होते हैं । सूक्ष्‍मसाम्‍परायिकसंयत और यथाख्‍यातसंयत जीवोंके औपशमिक और क्षायिक सम्‍यग्‍दर्शन होते हैं, संयतासंयत और असंयत जीवोंके तीनों सम्‍यग्‍दर्शन होते हैं। [[दर्शनमार्गणा]] के अनुवादसे चक्षुदर्शनवाले, अचक्षुदर्शन और अवधिदर्शनवाले जीवोंके तीनों सम्‍यग्‍दर्शन होते हैं, किन्‍तु केवलदर्शनवाले जीवोंके एक क्षायिक सम्‍यग्‍दर्शन ही होता है । [[लेश्‍यामार्गणा]] के अनुवादसे छहों लेश्‍यावाले जीवोंके तीनों सम्‍यग्‍दर्शन होते हैं, किन्‍तु लेश्‍यारहित जीवोंके एक क्षायिक सम्‍यग्‍दर्शन ही होता है । [[भव्‍य मार्गणा]] के अनुवादसे भव्‍य जीवोंके तीनों सम्‍यग्‍दर्शन होते हैं, अभव्‍योंके कोई भी सम्‍यग्‍दर्शन नहीं होता । [[सम्‍यक्‍त्‍व मार्गणा]] के अनुवादसे जहाँ जो सम्‍यग्‍दर्शन है वहाँ वही जानना। [[संज्ञामार्गणा]] के अनुवादसे संज्ञी जीवोंके तीनों सम्‍यग्‍दर्शन होते हैं, असंज्ञियोंके कोई भी सम्‍यग्‍दर्शन नहीं होता तथा संज्ञी और असंज्ञी इस संज्ञासे रहित जीवोंके एक क्षायिक सम्‍यग्‍दर्शन ही होता है । [[आहारमार्गणा]] के अनुवादसे आहारकोंके तीनों सम्‍यग्‍दर्शन होते हैं, अनाहारक छद्मस्‍थोंके भी तीनों सम्‍यग्‍दर्शन होते हैं, किन्‍तु समुद्घातगत केवली अना‍हारकोंके एक क्षायिक सम्‍यग्‍दर्शन ही होता है ।

विशेषार्थ- पदार्थोंके विवेचन करनेकी प्राचीन दो परम्‍पराएँ रही हैं - निर्देश आदि छह अधिकारों द्वारा विवेचन करनेकी एक परम्‍परा और सदादि आठ अधिकारों द्वारा विवेचन करनेकी दूसरी परम्‍परा। यहाँ तत्त्वार्थसूत्रके कर्ता गृद्धपिच्‍छ आचार्य ने 7वें और 8वें सूत्रों द्वारा इन्‍हीं दो परम्‍पराओं का निर्देश किया है। यहाँ टीका में निर्देश आदि के स्‍वरूपका कथन करके उन द्वारा सम्‍यग्‍दर्शन का विचार किया गया है। उसमें भी स्‍वामित्‍व की अपेक्षा जो कथन किया है उसका भाव समझने के लिए यहाँ मुख्‍य बातों का उल्‍लेख कर देना आवश्‍यक प्रतीत होता है। इन बातों को ध्‍यान में रखने से चारों गतियों में किस अवस्‍था में कहाँ कौन सम्‍यग्‍दर्शन होता है इसका निर्णय करने में सहायता मिलती है। वे बातें ये हैं -
1. क्षायिक सम्‍यग्‍दर्शन का प्रस्‍थापक कर्मभूमि का मनुष्‍य ही होता है। किन्‍तु ऐसा जीव कृतकृत्‍यवेदक सम्‍यग्‍दृष्ट‍ि या क्षायिक सम्‍यग्‍दृष्टि  हो जाने के बाद मरकर चारों गतियों में जन्‍म ले सकता है। 
2. नरक में उक्त जीव प्रथम नरक में ही जाता है। दूसरे आदि नरकों में कोई भी सम्‍यग्‍दृष्टि मरकर नहीं उत्‍पन्‍न होता। 
3. तिर्यंचों में व मनुष्‍यों में उक्त जीव उत्तम भोगभू‍मि के पुरुषवेदी तिर्यंचों में व मनुष्‍यों में ही उत्‍पन्‍न हो सकता है। 
4. तिर्यंच, मनुष्‍य और देवगति के स्‍त्रीवेदियों में कोई भी सम्‍यग्‍दृष्टि जीव मरकर नहीं उत्‍पन्‍न होता। 
5. भवनत्रिक में भी कोई भी सम्‍यग्‍दृष्टि जीव मरकर नहीं उत्‍पन्‍न होता। 
6. उपशम सम्‍यग्‍दृष्टि जीव मरकर देवों में ही उत्‍पन्‍न होता है। उसमें भी उपशमश्रेणि में स्थित उपशम सम्‍यग्‍दृष्टि का ही मरण सम्‍भव है, अन्‍यका नहीं। 
7. कृत्‍यकृत्‍यवेदक सम्‍यग्‍दर्शन क्षयोपशम सम्‍यग्‍दर्शन का एक भेद है। इसके सिवा दूसरे प्रकार के क्षयोपशम सम्‍यग्‍दृष्टि जीव मरकर देव और मनुष्‍यगति में ही जन्‍म लेते हैं, नरक और तिर्यंचगति में नहीं। ऐसे जीव यदि तिर्यंचगति और मनुष्‍यगति के होते हैं तो देवों में उत्‍पन्‍न होते हैं। यदि नरकगति और देवगति के होते हैं तो वे मनुष्‍योंमें उत्‍पन्‍न होते हैं। 
8. क्षायिकसम्‍यग्‍दृष्टि और कृतकृत्‍यवेदकसम्‍यग्‍दृष्टि जीव मरकर नुपंसकवेदियों में उत्‍पन्‍न होता हुआ भी प्रथम नरक के नपुंसकवेदियों में ही उत्‍पन्‍न होता है। मनुष्‍यगति और तिर्यंचगति के नपुंसकवेदियों में नहीं उत्‍पन्‍न होता । ये ऐसी बातें हैं जिनको ध्‍यानमें रखने से किस गति के जीव के किस अवस्‍था में कौन सम्‍यग्‍दर्शन होता है इसका पता लग जाता है। उसका स्‍पष्‍ट उल्‍लेख मूल टीका में किया ही है। एक बात का उल्‍लेख कर देना और आवश्‍यक प्रतीत होता है वह यह कि गति मार्गणा के अवान्‍तर भेद करणानुयोग में यद्यपि भाववेद की प्रधानता से किये गये हैं, द्रव्‍य वेद की प्रधानता से नहीं, इसलिए यहाँ सर्वत्र भाववेदी स्त्रियोंका ही ग्रहण किया गया है । तथापि द्रव्‍यस्त्रियों में सम्‍यग्‍दृष्टि मरकर नहीं उत्‍पन्न होता यह बात अन्‍य प्रमाणों से जानी जाती है। इस प्रकार किस गतिकी किस अवस्‍थामें कौन सम्‍यग्‍दर्शन होता है इसका विचार किया। शेष मार्गणाओंमें कहाँ कितने सम्‍यग्‍दर्शन हैं और कहाँ नहीं इसका विचार सुगम है, इसलिए यहाँ हमने स्‍पष्‍ट नहीं किया। मात्र मन:पर्ययज्ञानमें उपशम सम्‍यग्‍दर्शनका अस्तित्‍व द्वितीयोपशम सम्‍यग्‍दर्शनकी अपेक्षा जानना चाहिए।

साधन दो प्रकारका है - अभ्‍यन्‍तर और बाह्य। दर्शनमोहनीयका उपशम, क्षय या क्षयोपशम अभ्‍यन्‍तर साधन है। बाह्य साधन इस प्रकार है - नारकियोंके चौथे नरकसे पहले तक अर्थात् तीसरे नरक तक किन्‍हींके जातिस्‍मरण, किन्‍हींके धर्मश्रवण और किन्‍हींके वेदनाभिभवसे सम्‍यग्‍दर्शन उत्‍पन्‍न होता है। चौथेसे लेकर सातवें नरक तक किन्‍हींके जातिस्‍मरण और किन्‍हींके वेदनाभिभवसे सम्‍यग्‍दर्शन उत्‍पन्‍न होता है। तिर्यंचोंमें किन्‍हींके जातिस्‍मरण,  किन्‍हींके धर्मश्रवण और किन्‍हींके जिनबिम्‍बदर्शनसे सम्‍यग्‍दर्शन उत्‍पन्‍न होता है। मनुष्‍योंके भी इसी प्रकार जानना चाहिए। देवोंमें किन्‍हींके जातिस्‍मरण, किन्‍हींके धर्मश्रवण, किन्‍हींके जिनमहिमादर्शन और किन्‍हींके देवऋद्धिदर्शनसे सम्‍यग्‍दर्शन उत्‍पन्‍न होता है। यह व्‍यवस्‍था आनत कल्‍पसे पूर्वतक जानना चाहिए। आनत, प्राणत, आरण और अच्‍युत काल्‍पके देवोंके देवऋद्धिदर्शनको छोड़कर शेष तीन साधन पाये जाते हैं। नौग्रैवेयकके निवासी देवोंके सम्‍यग्‍दर्शनका साधन किन्हींके जातिस्‍मरण और किन्‍हींके धर्मश्रवण है। अनुदिश और अनुत्तरविमानोंमें रहनेवाले देवोंके यह कल्‍पना नहीं है, क्‍योंकि वहाँ सम्‍यग्‍दृष्टि जीव ही उत्‍पन्‍न होते हैं। 	
अधिकरण दो प्रकारका है - अभ्‍यन्‍तर और बाह्य। अभ्‍यन्‍तर अधिकरण - जिस सम्‍यग्‍दर्शनका जो स्‍वामी है वही उसका अभ्‍यन्‍तर अधिकरण है। यद्यपि सम्‍बन्‍धमें षष्‍ठी और अधिकरणमें सप्‍तमी विभक्ति होती है, फिर भी विवक्षाके अनुसार कारककी प्रवृत्ति होती है, अत: षष्‍ठी विभक्ति द्वारा पहले जो स्‍वामित्‍वका कथन किया है उसके स्‍थानमें सप्‍तमी विभक्ति करनेसे अधिकरणका कथन हो जाता है। बाह्य अधिकरण लोकनाड़ी है। 

शंका - वह कितनी बड़ी है ? समाधान - एक राजु चौड़ी और चौदह राजु लम्‍बी है।

औपशमिक सम्‍यग्‍दर्शनकी जघन्‍य और उत्‍कृष्‍ट स्थिति एक अन्‍तर्मुहूर्त है। क्षायिक सम्‍यग्‍दर्शनकी संसारी जीवके जघन्‍य स्थिति अन्‍तर्मुहूर्त है व उत्‍कृष्‍ट स्थिति आठ वर्ष और अन्‍तर्मुहूर्त कम दो पूर्वकोटि अधिक तेतीस  सागरोपम है। मुक्त जीवके सादि-अनन्‍त है। क्षायोपशमिक  सम्‍यग्‍दर्शनकी जघन्‍य स्थिति अन्‍तर्मुहूर्त है व उत्‍कृष्‍ट स्थिति छ्यासठ सागरोपम है।
भेदकी अपेक्षा सम्य्ग्दर्शन सामान्युसे एक है। निसर्गज और अधिगमजके भेदसे दो प्रकारका है। औपशमिक, क्षायिक और क्षायोपशमिकके भेदसे तीन प्रकारका है। शब्दों की अपेक्षा संख्यात प्रकारका है तथा श्रद्धान करनेवालोंकी अपेक्षा असंख्या्त प्रकारका और श्रद्धान करने योग्य पदार्थोंकी अपेक्षा अनन्त  प्रकारका है। इसी प्रकार यह निर्देश आदि विधि ज्ञान और चारित्रमें तथा जीव और अजीव आदि पदार्थोंमें आगमके अनुसार लगा लेना चाहिए। 	

क्या इन उपर्युक्त कारणोंसे ही जीवादि पदार्थोंका ज्ञान होता है या और दूसरे भी ज्ञानके उपाय हैं इस प्रकार ऐसा प्रश्न करनेपर दूसरे उपाय हैं यह बतलानेके लिए आगेका सूत्र कहते हैं -
