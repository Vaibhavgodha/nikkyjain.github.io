साम्पराय कषाय को कहते हैं। जिसके साम्पराय बादर होता है वह बादर साम्पराय कहलाता है। यह गुणस्थान विशेष का ग्रहण नहीं है। तो क्या है ? सार्थक निर्देश है। इससे प्रमत्त आदिक संयतों का ग्रहण होता है। इनमें कषाय और दोषों के अथवा कषाय दोष के क्षीण न होने से सब परीषह सम्भव हैं। 

शंका - तो किस चारित्र में सब परीषह सम्भव हैं ? 
समाधान - सामायिक, छेदोपस्थापना और परिहारविशुद्धि संयम इनमें से प्रत्येक में सब परीषह सम्भव हैं। 

विशेषार्थ - बादरसाम्पराय अनिवृत्तिकरण नामक नौवें गुणस्थान का दूसरा नाम है। नौंवें गुणस्थान तक स्थूल कषाय का सद्भाव होता है, इसलिये अन्त दीपक न्याय से इस गुणस्थान का नाम भी बादरसाम्पराय है। यहाँ ‘बादरसाम्पाराय’ पद से इस गुणस्थान का ग्रहण न हो, इसीलिए टीका में इसका निषेध किया है, क्योंकि बादरसाम्पराय में तो बाईस परीषह सम्भव हैं, बादरसाम्पराय नामक नौवें गुणस्थान में नहीं। कारण कि इस गुणस्थान में दर्शनमोहनीय का उदय नहीं होता। दर्शनमोहनीय के तीन भेद हैं। उनमें से सम्यक्त्वमोहनीय का उदय सातवें गुणस्थान तक ही सम्भव है, क्योंकि यहीं तक वेदक सम्यक्त्व होता है, इसलिये यहाँ पर बादरसाम्पराय अर्थात स्थूल कषाय में सब परीषह सम्भव हैं यही अर्थ लेना चाहिये।

कहते हैं - इन परीषहों के स्थान विशेष का अवधारण किया, किन्तु हम यह नहीं जानते कि किस प्रकृति का क्या कार्य है इसलिये यहाँ पर कहते हैं -