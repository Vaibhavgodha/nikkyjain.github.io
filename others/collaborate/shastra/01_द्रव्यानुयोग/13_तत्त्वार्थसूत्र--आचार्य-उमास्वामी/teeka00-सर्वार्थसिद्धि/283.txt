जिसके उदय से देवादि गतियों में शरीर और मनसम्‍बन्‍धी सुख की प्राप्ति होती है वह सद्वेद्य है । प्रशस्‍त वेद्य का नाम सद्वेद्य है । जिसके फलस्‍वरूप अनेक प्रकार के दु:ख मिलते हैं व‍ह असद्वेद्य है । अप्रशस्‍त वेद्य का नाम असद्वेद्य है।

विशेषार्थ - यहाँ वेदनीय कर्म के दो भेद गिनाये हैं । यह जीवविपाकी कर्म हैं । जीव का साता और असातारूप परिणाम इसके उदय से निमित्त से होता है । अन्‍य बाह्य सामग्री को इसका फल कहा है पर वह उपचार कथन है । वस्‍तुत: बाह्य सामग्री साता और असाता के उदय में निमित्त है, इसलिए बाह्य सामग्री की प्राप्ति वेदनीय कर्म का फल उपचार से माना जा सकता है । देवगति, नरकगति और भोगभूमि में बाह्य सामग्री की प्राप्ति का कारण तत्तत्‍पर्याय की लेश्‍या है और कर्मभूमि में बाह्य सामग्री की प्राप्ति के अनेक कारण हैं । इस प्रकार वेदनीय कर्म के दो भेद और उनका कार्य जानना चाहिए।  

अब चौथी मूल प्रकृति के उत्तर प्रकृति विकल्‍प दिखलाने के लिए आगे का सूत्र कहते हैं -