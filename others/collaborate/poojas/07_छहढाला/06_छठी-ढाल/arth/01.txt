छहकाय के जीवों का घात करना 'द्रव्यहिंसा' और राग-द्वेष-काम-क्रोध-मान इत्यादि भावों की उत्पत्ति 'भाव-हिंसा' कहलाती है । मुनिराज इन दोनों प्रकार की हिंसाओं को नहीं करते, इसलिए उनके 'अहिंसा महाव्रत' होता है । स्थूल अथवा सूक्ष्म दोनों प्रकार का झूठ भी मुनिराज कभी नहीं बोलते, इसलिए उनके 'सत्य महाव्रत' होता है । अन्य वस्तुओं का तो पूछना ही क्या, जिस मिट्टी और जल को सर्व-साधारण जीव बिना किसी रोक-टोक (निषेध) के प्रयोग में लेते हैं, मुनि उनको भी किसी के द्वारा दिए बिना ग्रहण नहीं करते इसलिए उनके 'अचौर्य महाव्रत' होता है । शील के १८००० भेदों का सदैव पालन करते मुनि चैतन्यरूपी आत्म-स्वरूप में लीन रहते हैं, इसलिए उनके 'ब्रह्मचर्य महाव्रत' होता है । 