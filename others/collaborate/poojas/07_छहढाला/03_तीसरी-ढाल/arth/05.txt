शुभोपयोगी गृहादि परिग्रहरहित छठवें गुणस्थानवर्ती मुनि तथा बारह व्रतों का पालन करने वाले पंचम गुणस्थानवर्ती श्रावक मध्यम अन्तरात्मा हैं । और व्रतरहित चतुर्थ गुणस्थानवर्ती सम्यग्दॄष्टि जघन्य अन्तरात्मा है ये तीनों अन्तरात्मा मोक्षमार्ग पर चलने वाले हैं । सकल और निकल के भेद से परमात्मा दो प्रकार के हैं । उनमें ज्ञानवरणादि चार घातिया कर्मों के नाशक तथा लोक और अलोक के पदार्थों के ज्ञाता दॄष्टा,अन्तरंग और बहिरंग लक्ष्मी सहित अरिहंत परमेष्ठी सकल परमात्मा कहलाते हैं ।